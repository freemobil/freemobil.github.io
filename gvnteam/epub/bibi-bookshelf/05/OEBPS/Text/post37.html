<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h4>18</h4>

  <p>Eğitim Kursu diye bir şey başlatmışlardı, her gece yarım saat yırtıyorduk mektup tasnifinden en azından.</p>

  <p>Bir İtalyan yarması kürsüye çıkıp bize nutuk çekiyordu.</p>

  <p>"... taze ter kokusu harikuladedir, ama bayat ter kokusundan daha berbat bir koku yoktur..."</p>

  <p>Aman allahım, doğru mu duyuyorum? diye geçirdim içimden. Resmi bir açıklama bu şüphesiz. Bu ayı bana koltuk altlarımı yıkamamı söylüyor. Bir mühendise ya da orkestra şefine böyle bir şey yapmazlar. Aşağılıyor bizi.</p>

  <p>"... bu yüzden her gün banyo yapın. Çalışmanız kadar kılık kıyafetinizle de değerlendirileceksiniz."</p>

  <p>O konuşmanın içinde bir yerde "hijyen" sözcüğünü de kullanmak istedi sanırım, onu aşıyordu ama.</p>

  <p>Sonra devam etti ve duvardaki büyük haritayı çekip açtı. Büyüktü gerçekten. Sahnenin yarısını kaplıyordu. Bir spot aydınlatıyordu haritayı. Ve azman İtalyan ucu lastik silgili bir sopa alıp haritayı işaret etti ilkokulda yaptıkları gibi.</p>

  <p>"Evet, bütün bu YEŞİL bölgeyi görüyorsunuz? Çok geniş bir alan. Bakın!"</p>

  <p>Sopanın ucunu yeşil bölge boyunca ileri geri gezdirdi.</p>

  <p>O günlerde Rusya'ya karşı duyulan nefret bugün duyulandan hayli fazlaydı. Çin kaslarını esnetmeye başlamamıştı henüz. Vietnam havai fişeklerin patlatıldığı küçük bir kutlamaydı sadece. Yine de, ben aklımı kaçırıyor olmalıyım, diye geçirdim içimden. Duyduklarım doğru olamaz. Ama kimse tepki göstermedi. İşe ihtiyaçları vardı. Joyce'a göre benim de işe ihtiyacım vardı.</p>

  <p>Sonra, "Buraya bakın, burası <i>Alaskal"</i> diye devam etti adam. "Onlar da şurdalar! Sıçrasalar bizim tarafa geçeceklermiş gibi görünüyor, değil mi?"</p>

  <p>"Evet," dedi ön sıradaki beyni yıkanmış salak.</p>

  <p>İtalyan haritayı çekip bıraktı. Hızla, savaş öfkesini andıran bir ses çıkararak yukarı doğru kıvrıldı harita.</p>

  <p>Sonra İtalyan ayısı sahnenin önüne doğru geldi ve ucu silgili sopasını bize doğrulttu.</p>

  <p>"Bütçeyi mümkün olduğunca düşük tutmak zorunda olduğumuzu bilmenizi istiyorum! DAĞITTIĞINIZ HER MEKTUP -HER SANİYE, HER DAKİKA, HER SAAT, HER GÜN, HER HAFTA-MESAİ DIŞINDA TASNİF ETTİĞİNİZ HER MEKTUP RUSLAR'I YENMEMİZE KATKI SAĞLAYACAKTIR! Evet, bugünlük bu kadar. Gitmeden önce her biriniz tasnif ödevinizi alacaksınız."</p>

  <p>Tasnif ödevi mi? O da neydi?</p>

  <p>Biri gelip bize elindeki kağıtları dağıtmaya başladı.</p>

  <p>"Chinaski?" dedi.</p>

  <p>"Evet?"</p>

  <p>"Dokuzuncu bölge senin."</p>

  <p>"Teşekkür ederim," dedim.</p>

  <p>Ne dediğimin farkında değildim. Kentin en geniş bölgesiydi dokuzuncu bölge. Kimilerine dar bölgeler düşmüştü. Yirmi üç dakikada tasnif etmek zorunda olduğun tepsilerden farkı yoktu. Düzüyorlardı adamı.</p>
</body>
</html>
