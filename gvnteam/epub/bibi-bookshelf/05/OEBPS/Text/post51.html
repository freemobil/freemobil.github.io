<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h4>7</h4>

  <p>Dorsay Postanesi'nde çalışırken Koca Greystone Baba'ya takılmalarına tanık olmuştum; Greysone Baba sınavı geçebilmek için kendine bir teyp alıp alıştırmaları teybe kaydetmişti. Koca Greystone sokak ve caddelerin kırılma noktalarını teybe okuyup tekrar tekrar dinlemişti. Koca Greystone'a neden Koca Greystone dediklerini söylemeye gerek yok herhalde. Üç kadını hastanelik etmişti aletiyle. Şimdi de bir ibneyle takılıyordu. Carter adında bir ibne. Carter'ı da yırtmıştı Koca Greystone. Carter Boston'da bir hastaneye yatmıştı. Boston'a gitmek zorunda kalmıştı, çünkü Koca Greystone onunla işini bitirdikten sonra onu dikmeye yetecek kadar ip bulunamamıştı Batı Yakası'nda; günün fıkrası buydu. Doğru ya da yanlış, teyp yöntemini denemeye karar verdim. Endişelerim son bulmuştu. Uyurken açık bırakabilirdim teybi. Bir yerde uyurken bilinçaltıyla öğrenmenin mümkün olduğunu okumuştum. En kolay yol bu olmalıydı. Bir teyple bir kaset satın aldım.</p>

  <p>Sokak ve caddelerin kırılma noktalarını kasete okuyup kaydettim, bir kutu bira aldım, yatağa girdim ve kaseti dinlemeye başladım.</p>

  <p>"ŞİMDİ, HIGGINS'İN KIRILMA NOKTALARI, 42 HUNTER, 67 MARKLEY, 71 HUDSON, 84 EVERGLADES! EVET, ŞİMDİ, DİNLE CHINASKİ, DİNLE, WESTHAVEN'IN KIRILMA NOKTALARI, 11 EVERGREEN, 24 MARKHAM, 55 WOODTREE! DİKKAT, CHINASKİ, DİKKAT! PARCHBLEAK ’ IN KIRILMA NOKTALARI... "</p>

  <p>İşe yaramadı. Sesim beni uyuttu. Üçüncü birayı geçemiyordum.</p>

  <p>Bir süre sonra ne teybi çalıştırdım ne de ben çalıştım. Altı kutu biramı içip uyuyordum. Anlayamıyordum. Bir psikiyatra görünmeyi bile geçirdim aklımdan. Görüşmeyi kafamda canlandırdım:</p>

  <p>"Evet, evladım?"</p>

  <p>"Şey, durum şöyle..."</p>

  <p>"Devam et. Kanepeye uzanmak ister misin?"</p>

  <p>"Yok, sağolun. Uzanırsam uyuya kalabilirim."</p>

  <p>"Pekala, devam et."</p>

  <p>"Şey, işime ihtiyacım var."</p>

  <p>"Son derece mantıklı."</p>

  <p>"Ama geçmek zorunda olduğum üç sınav var, onları geçemezsem işimden olacağım."</p>

  <p>"Sınav mı? Ne sınavı?"</p>

  <p>"Bölge numaralarıyla filan ilgili. Birilerinin o mektupları tasnif etmesi gerekiyor. Bu yüzden on iki saatlik gece vardiyası çalıştıktan sonra bu sınavlara hazırlanmak zorundayız."</p>

  <p>"Ve?"</p>

  <p>"Çalışamıyorum. Elime kağıdı alır almaz elimden düşüyor."</p>

  <p>"Dersini çalışamıyorsun, öyle mi?"</p>

  <p>"Evet. Yüz adet kartı camdan bir kafese en az yüzde doksan beş isabet kaydederek atmam gerekiyor. Bu işe ihtiyacım var."</p>

  <p>"Neden hazırlanamıyorsun bu sınavlara?"</p>

  <p>"Bu yüzden geldim size. Nedenini bulmak için. Aklımı kaçırmış olmalıyım. Ama bir sürü sokak ve cadde var, hepsi de farklı yerlerde kırılıyor. İşte, bakın."</p>

  <p>Ve ona altı sayfalık listeyi uzatıyordum, üstten zımbalanmış, her iki yüzüne de küçük puntoyla yazılmış. Çeviriyordu sayfaları.</p>

  <p>"Bütün bunları ezberlemek zorunda mısın?"</p>

  <p>"Evet, Doktor."</p>

  <p>"Bak, evladım," diyor sayfaları iade ederek, "bunları ezberlemek istemediğin için deli filan değilsin. Bunları ezberlemek <i>isteseydin</i> sana deli olduğunu söyleyebilirdim. Yirmi beş dolar lütfen."</p>

  <p>Ben de kendi kendimi analiz ediyor, paradan tasarruf ediyordum.</p>

  <p>Ama bir çaresini bulmak zorundaydım.</p>

  <p>Birden bir fikir geldi aklıma. Sabahın dokuzuydu. Hükümet Binasının Personel Dairesi'ni aradım.</p>

  <p>"Bayan Graves ile görüşmek istiyorum lütfen."</p>

  <p>"Alo?"</p>

  <p>O açmıştı telefonu. Kancık. Onunla konuşurken kamışımı sıvazladım.</p>

  <p>"Bayan Graves. Chinaski ben. Kötü sicilime karşılık bir savunma sunmuştum size. Hatırladınız mı?"</p>

  <p>"Sizi hatırlıyoruz, Bay Chinaski."</p>

  <p>"Bir karara vardınız mı acaba?"</p>

  <p>"Henüz değil. Sizi bilgilendireceğiz."</p>

  <p>"Pekala. Ancak bir sorunum var."</p>

  <p>"Nedir, Bay Chinaski?"</p>

  <p>"KP1 sınavına hazırlanıyorum." Bekledim.</p>

  <p>"Evet?"</p>

  <p>"Hayli zorlayıcı buluyorum, hatta imkansız diyebilirim, boş yere bu kadar çaba sarfetmek istemem doğrusu. Yani, postanedeki işime son verilmesi söz konusuyken benden bu sınava boş yere hazırlanmamı istemenin haksızlık olduğunu düşünüyorum."</p>

  <p>"Pekala, Bay Chinaski. Ben eğitim bölümünü arayıp biz bir karara varıncaya değin sizi sınavlardan muaf tutmalarını isteyeceğim."</p>

  <p>"Çok teşekkür ederim, Bayan Graves."</p>

  <p>"İyi günler," dedi ve telefonu kapattı.</p>

  <p>İyi bir gündü. Ve telefonda kamışımı sıvazladıktan sonra 309 numaraya inecektim az kalsın. Riske girmedim ama. Kendime pastırmalı yumurta yaptım ve fazladan bir kutu bira açıp kutladım.</p>
</body>
</html>
