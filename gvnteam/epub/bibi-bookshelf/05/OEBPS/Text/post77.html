<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h4>12</h4>

  <p>Hamilelikle iyi baş ediyordu Fay. Yaşını almış bir kadın için çok iyi. Evde oturmuş bekliyorduk. Zamanı geldi sonunda.</p>

  <p>"Yakın," dedi, "ama çok erken gitmek istemiyorum oraya." Gidip arabayı kontrol ettim. Döndüm. "Aaah, ah," dedi. "Dur, bekle."</p>

  <p>Belki <i>kurtarabilirdi</i> dünyayı. Soğukkanlılığıyla gurur duyuyordum. Bulaşıklar ve <i>The New Yorker</i> dergisi ve yazı atölyesi için bağışladım onu. Umursamaz dünyada bir başka yalnız yaratıktı yaşlı kız.</p>

  <p>"Artık gitsek iyi olacak," dedim.</p>

  <p>"Hayır," dedi Fay. "Seni orada fazla bekletmek istemiyorum. Kendini iyi hissetmediğini biliyorum."</p>

  <p>"Bırak şimdi beni. Gidelim."</p>

  <p>"Hayır, Hank, lütfen."</p>

  <p>Kalkmadı yerinden.</p>

  <p>"Senin için ne yapabilirim?"</p>

  <p>"Hiçbir şey."</p>

  <p>On dakika kadar oturdu öylece. Bir bardak su içmek için mutfağa gittim. Döndüğümde, "Yola çıkmaya hazır mısın?" diye sordu.</p>

  <p>"Elbette."</p>

  <p>"Hastanenin nerde olduğunu biliyor musun?"</p>

  <p>"Elbette."</p>

  <p>Arabaya binmesini yardım ettim. Hafta başında iki deneme sürüşü yapmıştım. Ama vardığımızda arabayı nereye park edeceğim konusunda en ufak bir fikrim yoktu. Fay bana otoparkı işaret etti.</p>

  <p>"Surdan gir. Şuraya park et. Burdan yürürüz."</p>

  <p>"Başüstüne, hanımefendi," dedim...</p>

  <p>Arka tarafta, sokağa bakan bir odaya yatırdılar onu. Yüzünü buruşturdu. "Elimi tut," dedi.</p>

  <p>Tuttum.</p>

  <p>"Gerçekten gerçekleşecek mi?" diye sordum.</p>

  <p>"Evet."</p>

  <p>"Ne kadar cesursun," dedim.</p>

  <p>"Sen de çok anlayışlısın. Yararı oluyor."</p>

  <p>"Anlayışlı olmak istiyorum aslında. Şu kahrolası postane olmasa... "</p>

  <p>"Biliyorum, biliyorum."</p>

  <p>Arka pencereden dışarı bakıyorduk.</p>

  <p>"Şu insanlara bak," dedim. "Burda neler olduğundan bihaberler. Kaldırımda yürüyüp gidiyorlar. Yine de, tuhaf... bir zamanlar onlar da doğmuş, her biri."</p>

  <p>"Evet, tuhaf."</p>

  <p>Vücudundaki hareketlenmeleri elinden hissedebiliyordum.</p>

  <p>"Daha sıkı tut," dedi.</p>

  <p>"Olur."</p>

  <p>"Sen gidince çok kötü hissedeceğim kendimi."</p>

  <p>"Doktor nerde? Herkes nerede? Nedir bu?"</p>

  <p>"Gelirler, gelirler."</p>

  <p>O sırada bir hemşire girdi içeri. Katolik Hastanesi'ydi, hemşire çok güzeldi; esmer, İspanyol ya da Portekizli.</p>

  <p>"Siz... artık ... gitmelisiniz."</p>

  <p>Fay'in elini sıkıp buruk buruk gülümsedim.</p>

  <p>Gördüğünü sanmıyorum. Asansöre binip aşağı indim.</p>
</body>
</html>
