<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h4>15</h4>

  <p>Yine akşamdan kalmaydım ve sıcak dayanılır gibi değildi -kırk derecelik bir hafta. Her gece içmeye devam ediyor, sabahları Taş ve her şeyin olanaksızlığıyla yüzleşmek zorunda kalıyordum.</p>

  <p>Çocukların kimileri Afrika güneş kaskları ve gözlükleri giyiyorlardı; ama ben, hep aynıydım, yağmur ya da güneş, yırtık pırtık giysiler, çivileri ayaklanma batan eski ayakkabılar. Mukavva parçaları koyuyordum ayakkabılarımın tabanlarına. Bir süre için iş görüyorlardı, ama çok geçmeden çiviler topuklarıma batmaya başlıyorlardı yine.</p>

  <p>Viski ve bira terliyordum, koltuk altlarımdan, ve sırtımda bir torbayla dolanıyordum çarmıh misali; torbadan dergiler çıkarıyor, binlerce mektup dağıtıyordum güneşin altında kavrulup sendeleyerek.</p>

  <p>Kadının teki bağırdı:</p>

  <p>"POSTACI! POSTACI! BUNUN YERİ BURASI DEĞİL!"</p>

  <p>Baktım. Yokuşun bir blok aşağısındaydı, zaten geç kalmıştım.</p>

  <p>"Bakın, bayan, posta kutunuzun yanına bırakın. Yarın alırız!"</p>

  <p>"HAYIR! HAYIR! ŞİMDİ ALMANI İSTİYORUM!" Gökyüzüne doğru salladı lanet şeyi.</p>

  <p>"Bayan!"</p>

  <p>"GEL VE AL! BU BURAYA AİT DEĞİL!"</p>

  <p>Tanrım.</p>

  <p>Torbayı yere bıraktım. Sonra kepimi çıkarıp yere fırlattım. Yuvarlandı sokakta. Kepi bırakıp kadının yanına gittim. Bir buçuk blok.</p>

  <p>Gittim, lanet şeyi elinden çekip aldım, döndüm ve geri yürüdüm.</p>

  <p>Reklam broşürüydü! Üçüncü sınıf posta. Giyimde yüzde elliye varan tenzilat gibi bir şey.</p>

  <p>Kepimi yerden alıp giydim. Torbayı omurgamın sol tarafına yerleştirdim ve yürümeye başladım yine. Kırk derece.</p>

  <p>Bir evin önünden geçtim, kadının teki arkamdan koştu.</p>

  <p>"Postacı! Postacı! Bana mektup yok mu?"</p>

  <p>"Bayan, posta kutunuza bırakmamışsam mektubunuz yok demektir."</p>

  <p>"Ama benim için bir mektubun olduğunu biliyorum"</p>

  <p>"Nasıl söyleyebiliyorsunuz böyle bir şeyi?"</p>

  <p>"Çünkü kız kardeşim telefon edip bana yazacağını söyledi."</p>

  <p>"Size mektup yok bayan."</p>

  <p>"Var, biliyorum! Var! Torbanda!"</p>

  <p>Elini torbaya soktu.</p>

  <p>"BİRLEŞİK DEVLETLERİN POSTASINI ELLEMEYİN, BAYAN! SİZE MEKTUP YOK BUGÜN!" Dönüp yürümeye başladım.</p>

  <p>"MEKTUBUM SENDE, BİLİYORUM!"</p>

  <p>Başka bir kadın, verandada.</p>

  <p>"Geç kaldın bugün."</p>

  <p>"Evet, bayan."</p>

  <p>"Her zamanki postacı nerde?"</p>

  <p>"Kanser, ölüyor."</p>

  <p>"Kanser mi? Harold kanser mi?"</p>

  <p>"Evet, kanser," dedim.</p>

  <p>Mektubunu verdim.</p>

  <p>"FATURA! FATURA! FATURA!" diye bağırdı. "BAŞKA BİR ŞEY GETİREMEZ MİSİN BANA? HEP FATURA!"</p>

  <p>"Evet, bayan. Başka bir şey getiremiyorum size." Dönüp yürüdüm.</p>

  <p>Telefon, havagazı, elektrik kullanıyor, her şeyi kredi kartıyla alıyorlarsa bu benim suçum değildi. Yine de fatura geldiğinde bana bağırıyorlardı. Telefon sahibi olmalarını ya da hiç peşinatsız 350 dolarlık bir televizyon almalarını ben önermişim gibi.</p>

  <p>Bir sonraki durağım iki katlı bir binaydı, hayli yeni, on-on iki daire. Kilitli posta kutusu ön tarafta, balkonun altındaydı. Biraz gölge, nihayet. Anahtarımı kutunun kilidine sokup açtım.</p>

  <p>"SELAM SAM AMCA! NASILSIN BUGÜN?"</p>

  <p>Yüksekti sesi. Arkamda böyle bir erkek sesi beklemiyordum. Bağırmıştı bana, zaten akşamdan kalma olduğum için asabiydim. Sıçradım olduğum yerde. Bu kadarı da fazlaydı. Anahtarı kutudan çıkarıp arkama döndüm. Tel kapıdan başka bir şey göremedim. Biri vardı orada. Klimalı ve görünmez biri.</p>

  <p>"Allah belanı versin!" dedim, "Sam Amca deme bana! Sam Amca değilim ben!"</p>

  <p>"Sen şu ukala tiplerden birisin, değil mi? İki kuruş için dışarı çıkıp seni bir güzel marizlerim!"</p>

  <p>Torbamı alıp yere çaldım. Dergi ve mektup saçıldı ortalığa, her şeyi baştan tasnif etmem gerekecekti. Kepimi çıkarıp onu da yere çaldım.</p>

  <p>"DIŞARI ÇIK, OROSPU ÇOCUĞU! YALVARIYORUM SANA! DIŞARI ÇIK! ÇIK!" Onu öldürmeye hazırdım.</p>

  <p>Kimse çıkmadı dışarı. Çıt yoktu. Tel kapıya baktım. Hareket yoktu. Daire boştu sanki. İçeri girmeyi düşündüm bir an için. Sonra döndüm, yere çömelip dergi ve mektupları tasnif etmeye başladım. Kolay iş değildi. Yirmi dakika sonra tasnif işlemini tamamladım. Posta kutusuna birkaç mektup attım, dergileri balkona bıraktım, kutuyu kilitledim, döndüm ve tel kapıya baktım yine. Hâlâ çıt yoktu.</p>

  <p>İçimden, bu herif telefon edip Jonstone'a onu tehdit ettiğimi söyleyecek, diye geçirerek güzergâhı tamamladım. Hazırlıklı olmakta yarar vardı.</p>

  <p>Kapıyı açtım. Taş, masasına oturmuş bir şeyler okuyordu. Orada dikilip bekledim.</p>

  <p>Taş, başını kaldırıp bana baktı, sonra okumaya döndü. Dikilip beklemeye devam ettim. "Hadi," dedim sonunda, "ne diyorsun?"</p>

  <p>"Ne hakkında?" dedi başını kaldırıp.</p>

  <p>"TELEFON HAKKINDA! TELEFONDAN BAHSET BANA! OTURMA ORDA ÖYLE!"</p>

  <p>"Hangi telefon?"</p>

  <p>"Benim hakkımda şikayet telefonu almadın mı?"</p>

  <p>"Telefon mu? Ne telefonu? Ne yaptın yine? Ne yaptın?"</p>

  <p>"Hiç."</p>

  <p>Gidip eşyalarımı teslim ettim.</p>

  <p>Aramamıştı köpek. Cesaret edememişti. Ararsa döneceğimi düşünmüş olmalıydı.</p>

  <p>Taş'ın yanından geçip sandığıma yürüdüm.</p>

  <p>"Chinaski, ne yaptın?"</p>

  <p>"Hiç."</p>

  <p>Davranışım Taş'ın kafasını öyle karıştırdı ki bana otuz dakika geciktiğimi söylemeyi ve tutanak tutmayı unuttu.</p>
</body>
</html>
