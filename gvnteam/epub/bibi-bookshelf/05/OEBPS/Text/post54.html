<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h4>10</h4>

  <p>Cenaze sabah on buçukta kalkacaktı ama hava ısınmıştı bile. Aceleyle satın aldığım ucuz siyah bir takım elbise vardı üzerimde. Yıllardan beridir giydiğim ilk takım elbise. Betty'nin oğlunu bulmuştum. Yeni Mercedes-Benz'indeydik. Üzerinde kayınpederinin adresi yazılı bir kağıt parçasının yardımıyla bulmuştum onu. İki şehirlerarası telefon görüşmesi yetmişti. O hastaneye geldiğinde annesi ölmüştü, ben o telefon görüşmelerini yaparken. Oğlu, Larry, hiçbir zaman topluma uyum sağlayamamıştı. Arkadaşlarının arabalarını çalma gibi bir alışkanlığı vardı, ama arkadaşlarının ve yargıçların iyi niyeti sayesinde yırtmıştı her seferinde. Sonra askere gitmiş, orada bir eğitim programından geçmiş, askerden döndükten sonra da yüksek maaşlı bir iş bulmuştu. Annesini ziyaret etmeye o zaman son vermişti, o paralı işi bulduktan sonra.</p>

  <p>"Kızkardeşin nerde?" diye sordum.</p>

  <p>"Bilmiyorum."</p>

  <p>"Çok güzel bir araba bu. Motorun sesi bile duyulmuyor."</p>

  <p>Gülümsedi. Hoşuna gitmişti.</p>

  <p>Üç kişi gidiyorduk cenazeye: oğul, sevgili ve otel sahibinin ebleh kızı. Marcia'ydı kızın adı. Hiç konuşmazdı Marcia. Dudaklarında anlamsız bir gülümsemeyle öylece otururdu. Teni mine beyazıydı. Ölgün sarı saçları, başına tam oturmayan bir şapkası vardı. Otel sahibi kendi yerine kızını yollamıştı. Onun otele göz kulak olması gerekiyordu.</p>

  <p>Ben felaket akşamdan kalmaydım, tabii ki. Kahve molası verdik.</p>

  <p>Cenazeyle ilgili bazı sorunlar yaşanmıştı bile. Larry Katolik rahiple tartışmıştı. Betty'nin gerçek bir Katolik olup olmadığına dair bazı şüpheler vardı. Rahip ayini yönetmek istemiyordu. Sonunda yarım ayin yönetmeye razı oldu. Yarım ayin hiç ayin yapılmamasından daha iyiydi.</p>

  <p>Çiçeklerle bile sorun yaşamıştık. Güllerden oluşmuş bir çelenk satın almıştım. Çiçekçi yarım gün uğraşmıştı çelengi hazırlamak için. Çiçekçide çalışan kadın Betty'yi tanıyordu. Birkaç yıl önce, ben, Betty ve köpek birlikte yaşarken, içmişlikleri vardı. Delsie'ydi adı. Delsie'nin donuna girmeyi hep istemiş, ama bir türlü becerememiştim.</p>

  <p>Cenazeden önce beni aramıştı Delsie. "Hank, nedir bu orospu çocuklarının derdi?"</p>

  <p>"Hangi orospu çocuklarının?"</p>

  <p>"Cenaze evindekilerin?"</p>

  <p>"Ne oldu?"</p>

  <p>"Çocuğu kamyonetle senin çelengini vermesi için yolladım, onu içeri almak istemediler. Kapalıymışlar. Dünyanın yolu, biliyorsun."</p>

  <p>"Evet, Delsie?"</p>

  <p>"Sonunda çelengi kapının iç kısmına koymasına izin vermişler, buzdolabına koymayı reddetmişler. Çocuk da çelengi bırakmak zorunda kalmış. Nedir bunların derdi?"</p>

  <p>"Bilmiyorum. Herkesin derdi ne?"</p>

  <p>"Cenazede bulunamayacağım. Sen iyi misin, Hank?"</p>

  <p>"Neden gelip beni teselli etmiyorsun?"</p>

  <p>"Paul'u da getirmek zorunda kalırım."</p>

  <p>Kocasıydı Paul.</p>

  <p>"Unut gitsin."</p>

  <p>İşte, bir yarı-cenazeye katılmak üzere yoldaydık. Larry kahvesinden bir yudum alıp başını kaldırdı. "Mezar taşıyla ilgili olarak sana yazacağım. Yanımda fazla para yok."</p>

  <p>"Pekala," dedim.</p>

  <p>Larry kahveleri ödedi, dışarı çıkıp Mercedes-Bentz'e bindik.</p>

  <p>"Bir dakika," dedim.</p>

  <p>"Ne oldu?" diye sordu Larry.</p>

  <p>"Bir şey unuttuk galiba."</p>

  <p>Kafeye girdim.</p>

  <p>"Marcia."</p>

  <p>Hâlâ masada oturuyordu.</p>

  <p>"Hadi, Marcia, gidiyoruz."</p>

  <p>Kalkıp beni izledi.</p>

  <p>Rahip duasını okudu. Dinlemedim. Tabut karşımızdaydı. Bir zamanlar Betty olan şey de içinde. Hava çok sıcaktı. Sarı bir dalga halinde iniyordu güneş. Bir sinek dolanıyordu ortalıkta. Yarı-cenazenin yarısına doğru işçi tulumu giymiş iki kişi benim çelengi getirdi. Güller solmuştu, ölüyorlardı o sıcağın altında. Yakın bir ağaca yasladılar lanet çelengi. Ayinin sonlarına doğru öne kaykılıp yere düştü. Kimse kaldırmadı çelengimi. Sonra ayin sona erdi. Rahibin yanına gidip elini sıktım. "Teşekkür ederim." Gülümsedi. Gülümseyenlerin sayısı ikiye çıkmıştı: rahip ve Marcia.</p>

  <p>Dönüş yolunda Larry bir kez daha, "Mezartaşıyla ilgili olarak yazacağım sana," dedi.</p>

  <p>Hâlâ bekliyorum o mektubu.</p>
</body>
</html>
