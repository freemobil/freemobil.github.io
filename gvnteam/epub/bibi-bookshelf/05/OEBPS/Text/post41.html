<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h4>22</h4>

  <p>Polis değildi aslında, sekreterlik yapıyordu. İşten eve gelip mor kravat iğnesi takan gerçek bir beyefendiden bahsetmeye başladı bana.</p>

  <p>"Ah, ne kadar <i>kibarl"</i></p>

  <p>Her gece aynı şey.</p>

  <p>"Ee," dedim bir gece, "senin şu Mor Kravat İğnesi nasıldı bugün?"</p>

  <p>"Oo," dedi, "ne oldu biliyor musun?"</p>

  <p>"Hayır, yavrucuğum, bu yüzden soruyorum zaten."</p>

  <p>"Gerçek bir beyefendi!"</p>

  <p>"Tamam. Tamam. Ne oldu?"</p>

  <p>"Çok acı çekmiş, anlıyor musun?"</p>

  <p>"Elbette."</p>

  <p>"Karısı ölmüş, biliyor muydun?"</p>

  <p>"Hayır, bilmiyordum."</p>

  <p>"Biraz ciddi ol. Sana karısının öldüğünü söylüyorum, hastane ve cenaze masrafları on beş bin dolar tutmuş."</p>

  <p>"Anlıyorum. Sonra?"</p>

  <p>"Holde yürüyordum. O da karşıdan geliyordu. Karşılaştık. Bana baktı ve Türk aksanıyla, "Ah, ne kadar güzelsin!" dedi. Sonra da ne yaptı biliyor musun?"</p>

  <p>"Hayır, güzelim. Çabuk söyle."</p>

  <p>"Beni hafifçe alnımdan öptü, çok hafif. Sonra yürüdü gitti."</p>

  <p>"Sana onun hakkında bir şey söyleyebilirim güzelim. Çok fazla film seyretmiş."</p>

  <p>"Nerden bildin?"</p>

  <p>"Nasıl yani?"</p>

  <p>"Bir drive-in sineması var. Her gece işten sonra sinemayı işletiyor."</p>

  <p>"Şimdi anlaşıldı."</p>

  <p>"Ama o kadar kibar ki!" dedi.</p>

  <p>"Bak, yavrucuğum, seni kırmak istemiyorum, ama..."</p>

  <p>"Ama ne?"</p>

  <p>"Sen taşralısın. Ben elliden fazla işe girip çıktım, belki de yüz. Hiçbirinde uzun süre kalmadım. Demek istediğim, Amerika'nın bütün bürolarında oynanır bu oyun. İnsanlar sıkılıyorlar, ne yapacaklarını bilemiyorlar, bu yüzden de flört ederler. Çoğunlukla iyi vakit geçirmekten öteye geçmez. Bazen bir kenarda birkaç kez düzüştükleri de olur. Ama o zaman bile amaç iyi vakit geçirmektir; bowling gibi, televizyon seyretmek gibi, yılbaşı partisi gibi. Bunun bir şey ifade etmediğini anlarsan incinmezsin. Anladın mı ne demek istediğimi?"</p>

  <p>"Bay Partisyan'ın samimi olduğunu düşünüyorum ben."</p>

  <p>"O mor kravat iğnesi başına kalacak yavrucuğum, sana bunu söylediğimi unutma. O kaypak heriflere dikkat et. Sahtekardır hepsi."</p>

  <p>"O sahtekar değil. Bir beyefendi. Gerçek bir beyefendi. Keşke sen de biraz onun gibi olabilseydim "</p>

  <p>Pes ettim. Kanepeye oturdum, tasnif kağıdımı aldım ve Babcock Bulvarı'nı ezberlemeye çalıştım. Babcock Bulvarı'nın kırılma noktaları: 14, 39, 51, 62. Canım, ne vardı bunda? Bunu da aklımda tutamaz mıydım?</p>
</body>
</html>
