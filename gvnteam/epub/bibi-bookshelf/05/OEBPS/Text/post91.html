<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h4>3</h4>

  <p>Arada sırada biraz hareket oluyordu yine de. Adamın biri benim tuzağa düştüğüm merdivende yakalandı, başı kızlardan birinin eteğinin altında. Sonra kafeteryada çalışan kızlardan biri şeflerden birine ve üç posta memuruna sunduğu oral hizmet karşılığı ona vaat edilen ücretin ödenmediğinden şikayetçi oldu. Kızı ve üç posta memurunu kovdular, şefi de denetçiliğe düşürdüler.</p>

  <p>Sonra, postaneyi tutuşturdum.</p>

  <p>Üçüncü sınıf postaya verilmiştim, el arabasından posta boşaltırken bir yandan da puro içiyordum. Birden biri yanıma gelip, "HEY, POSTAN YANIYOR!" diye bağırdı.</p>

  <p>Etrafıma bakındım. Doğruydu. Küçük bir alev yılan gibi dans ediyordu. Puronun kızgın külünden bir parça düşüp kağıtları tutuşturmuş olmalıydı.</p>

  <p>"Has.ktir!"</p>

  <p>Hızla büyüyordu alev. Kataloglardan birini kaptığım gibi yatay tutarak deli gibi indirdim alevin üzerine. Kıvılcımlar sıçradı. Sıcaktı. Bir bölümü söndürür söndürmez başka bir yer alev alıyordu. Bir ses duydum:</p>

  <p>"Hey! Yangın kokusu alıyorum!"</p>

  <p>"YANGIN KOKUSU ALINMAZ!" diye bağırdım. "DUMAN KOKUSU ALINIR!"</p>

  <p>"Ben burdan çıkıyorum!"</p>

  <p>"Cehenneme kadar yolun var!" diye bağırdım,</p>

  <p>"ÇIK!"</p>

  <p>Alevler ellerimi yakıyordu. Birleşik Devletler'in postasını kurtarmak zorundaydım, üçüncü sınıf dandik postayı.</p>

  <p>Sonunda denetim altına aldım. Ayağımı arabaya sokup her şeyi yere döktükten sonra eze eze söndürdüm.</p>

  <p>Şef bana bir şey söylemek için yanıma geldi. Elimde yanık katalogla öylece durup bekledim.</p>

  <p>Bana baktı ve yürüyüp gitti.</p>

  <p>Sonra üçüncü sınıf postayı tasnif etmeye koyuldum yine. Yanık broşürleri bir kenara koyuyordum.</p>

  <p>Purom sönmüştü. Yakmadım.</p>

  <p>Ellerim sızlamaya başladı, su fıskiyesine gidip suyun altına tuttum. Yararı olmadı.</p>

  <p>Ustabaşını bulup revire gitmek için izin kağıdı istedim.</p>

  <p>Kapımı çalıp, "Yine neyiniz var, Bay Chinaski?" diye soran hemşire çıktı karşıma revirde.</p>

  <p>İçeri girdiğimde aynı şeyi söyledi.</p>

  <p>"Beni hatırlıyorsun demek?" diye sordum</p>

  <p>"Evet, bir ara çok sık hastalanıyordun."</p>

  <p>"Evet," dedim.</p>

  <p>"Evine kadın getirmeye devam ediyor musun?"</p>

  <p>"Evet. Ya sen, evine erkek getirmeye devam ediyor musun?"</p>

  <p>"Pekala, Bay Chinaski, şikayetiniz nedir?"</p>

  <p>"Ellerimi yaktım."</p>

  <p>"Buraya gel. Nasıl yaktın ellerini."</p>

  <p>"Ne önemi var? Yandılar."</p>

  <p>Ellerime bir şeyler sürdü. Göğüslerinden biri bana süründü.</p>

  <p>"Nasıl oldu, Henry?"</p>

  <p>"Puro. Üçüncü sınıf posta dolu bir el arabasının yanında duruyordum. Kül düşmüş olmalı, birden alev aldı." Göğsünü bana dayadı.</p>

  <p>"Ellerini kımıldatma, lütfen!"</p>

  <p>Sonra ellerime bir tür merhem sürerken kalçasını da dayadı. Taburede oturuyordum.</p>

  <p>"Neyin var, Henry? Gergin gibisin."</p>

  <p>"Şey... Martha... nasıldır bilirsin?"</p>

  <p>"Martha değil benim adım. Helen."</p>

  <p>"Evlenelim, Helen."</p>

  <p>"Ne?"</p>

  <p>"Yani, ellerimi ne zaman kullanabileceğim?"</p>

  <p>"İstersen şimdi bile kullanabilirsin?"</p>

  <p>"Ne?"</p>

  <p>"Mektup tasnif etmekten söz ediyorum."</p>

  <p>Ellerime gazlı bez sardı.</p>

  <p>"Şimdi daha iyi."</p>

  <p>"Postayı yakma."</p>

  <p>"Üçüncü sınıf vasıfsız postaydı."</p>

  <p>"Her posta önemlidir."</p>

  <p>"Pekala, Helen."</p>

  <p>Masasına gitti, onu izledim. İzin belgesini doldurdu. Çok sevimli görünüyordu küçük hemşire kepiyle. Oraya tekrar gitmenin bir yolunu bulmalıydım.</p>

  <p>Vücuduna baktığımı hissetti.</p>

  <p>"Pekala, Bay Chinaski, artık gitseniz iyi olacak."</p>

  <p>"Evet... her şey için çok teşekkür ederim."</p>

  <p>"İşim bu benim."</p>

  <p>"Tabii ki."</p>

  <p>Bir hafta sonra BURADA SİGARA İÇİLMEZ levhaları astılar her yere. Memurların sigara içmelerine ancak küllük kullanırlarsa izin veriliyordu. Küllük satın almak için birileriyle sözleşme imzalanmıştı. Güzeldi küllükler. AMERİKA BİRLEŞİK DEVLETLER MALI yazıyordu üzerlerinde. Çoğunu memurlar çaldı.</p>

  <p>SİGARA İÇİLMEZ.</p>

  <p>Ben, Henry Chinaski, tek başıma postane sistemine köklü bir değişiklik getirmiştim.</p>
</body>
</html>
