<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h4>20</h4>

  <p>Yarım saatimiz tasnif eğitimine ayrılmıştı. Ezberleyip doğru aralıklara atmamız için bir deste kart tutuşturdular elimize. Sınavdan geçebilmek için yüz adet kartı sekiz dakika içinde yüzde doksan beş doğruluk oranıyla tasnif etmen gerekiyordu. Sınavı geçmen için üç şans tanıyorlardı, üçüncü seferde de başarısız olursan yolluyorlardı seni. Kovuluyordun.</p>

  <p>"Bazılarınız bu sınavı geçemeyecek," dedi İtalyan. "Farklı bir iş için yaratılmışsınız demektir. General Motor'un müdürlüğüne yükselirsiniz belki."</p>

  <p>Sonra İtalyan başımızdan eksildi, bizi yüreklendiren ufak tefek bir eğitmen geldi.</p>

  <p>"Başarabilirsiniz, arkadaşlar, göründüğü kadar zor değil."</p>

  <p>Her gruba farklı bir eğitmen verilmişti, onlar da sonuçlara göre değerlendirmeye tâbi tutuluyorlardı, eğittikleri grupların sınav başarı yüzdesine göre. En düşük yüzdeli eğitmen bizimkiydi. Endişeliydi adam.</p>

  <p>"Kendinizi verirseniz işten bile değildir, arkadaşlar." Bazılarına ince desteler düşmüştü. En dolgun deste benimkiydi. Yeni ve gösterişli giysilerimle dikildim orada. Ellerim cebimde. "Chinaski, neyin var?" diye sordu eğitmen. <i>"Senin</i> bu işi kıvırabileceğinden eminim."</p>

  <p>"Evet, evet. Düşünüyorum sadece."</p>

  <p>"Ne düşünüyorsun?"</p>

  <p>"Hiç."</p>

  <p>Sonra yürüyüp gittim.</p>

  <p>Bir hafta sonra yine ellerim cebimde orada dikilirken yedeklerden biri geldi yanıma.</p>

  <p>"Efendim, ben sınavı geçmeye hazır olduğumu düşünüyorum."</p>

  <p>"Emin misin?" diye sordum.</p>

  <p>"Alıştırmalarda yüzde doksan yedi, doksan sekiz filan yapıyorum, iki kere de yüzde yüz çektim."</p>

  <p>"Sizi eğitmek için çuvalla para harcadığımızı aklından çıkarma. Adın gibi ezberlemelisin bu işi."</p>

  <p>"Gerçekten hazır olduğumu hissediyorum!"</p>

  <p>"Pekala," dedim elini sıkarak, "başla o zaman evlat, bol şans!"</p>

  <p>"Sağ olun, efendim!"</p>

  <p>Eğitim odasına doğru yürüdü, onların sularında yüzüp yüzmediğini görmek için seni soktukları akvaryuma. Zavallı balık. Küçük kasaba uyanığı olmaktan nerelere düşmüştüm. Eğitim odasına girdim, kartların lastik bandını çıkardım ve ilk kez olarak baktım onlara.</p>

  <p>"Has.ktir!" dedim.</p>

  <p>İki kişi güldü. Sonra eğitmen, "Yarım saatiniz doldu. Çalışma yerlerinize dönün," dedi.</p>

  <p>On iki saatlik vardiyaya dönüş anlamına geliyordu.</p>

  <p>Postayı hazır etmek için gerekli personeli sağlayamıyorlardı, bu da mevcut personelin kıçını yırtmak demekti. Program tahtasında iki gün aralıksız çalışıp dört gün izinli olacağımız yazıyordu. Güç alıyorduk bundan. Dört gün tatil. Dört günlük tatilimizin başlayacağı günden bir önceki gece hoparlörden bir duyuru:</p>

  <p>"DİKKAT, DİKKAT! 409 NUMARALI GRUPTAKİ BÜTÜN YEDEKLER!..."</p>

  <p>Ben de 409 numaralı gruptaydım.</p>

  <p>"... DÖRT GÜNLÜK TATİLİNİZ İPTAL EDİLMİŞTİR. BU DÖRT GÜN BOYUNCA İŞE GELMENİZ GEREKMEKTEDİR!"</p>
</body>
</html>
