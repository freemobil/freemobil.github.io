<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h4>17</h4>

  <p>Üç yıl sonra "kadrolu" oldum. Bu, ücretli tatil (yedekler tatil için ücret almıyorlardı) ve haftada iki gün izinle kırk saat çalışmak demekti. Taş beni beş farklı güzergâha yedek taşıyıcı olarak atamak zorunda kaldı. Bütün yapmam gereken bundan ibaretti -beş güzergâh. Zamanla her güzergâhın tuzaklarını ve kestirmelerini öğrenecektim. Her gün biraz daha kolaylaşacaktı işim. O rahat tavrı geliştirmeye başlayabilirdim.</p>

  <p>Bir şekilde, mutlu değildim. Hayatını zorlaştırmayı seven biri değilimdir, işim hâlâ yeterince zordu, ama bir şekilde çaylaklık günlerimin görkemini özlüyordum -başına neler geleceğini bilmeme duygusunu.</p>

  <p>Kadrolulardan birkaçı gelip elimi sıktı.</p>

  <p>"Tebrikler," dediler.</p>

  <p>"Eyvallah," dedim.</p>

  <p>Ne için tebrikler? Bir şey yapmamıştım ki. Kulübün bir üyesiydim artık. Çocuklardan biri. Yıllarca orada çalışacak, sonunda kendi güzergâhıma kavuşacaktım. Mektuplarını dağıttığım insanlardan Noel hediyeleri alacaktım. Hastalandığımda zavallı çaylak orospu çocuğunun tekine, "Her zamanki postacı nerde? Sen geç kaldın, o hiç geç kalmaz," diyeceklerdi.</p>

  <p>Evet, kadrolu memurdum artık. sonra taşıyıcıların tezgahının üzerine kep ya da malzeme bırakılmayacağına dair bir bildiri yayınladılar. Çocukların çoğu keplerini tezgahın üzerine bırakırlardı. Kimseye bir zararı yoktu, hem dolapların bulunduğu odaya gitmeye gerek kalmazdı. Üç yıl kepimi tezgahın üzerine bıraktıktan sonra onu artık oraya koymamam emrediliyordu.</p>

  <p>İşe hâlâ akşamdan kalma geliyordum, kep mep düşünecek halim olmuyordu. Bildirinin yayınlandığının ertesi günü de kepim tezgahın üzerindeydi.</p>

  <p>Taş tutanakla geldi koşarak. Tezgahın üzerine malzeme koymanın talimatnemeye aykırı olduğunu yazmıştı. Tutanağı cebime koyup tasnif işlemine devam ettim. Taş koltuğunda dönüp ben seyretti. Bütün taşıyıcılar keplerini dolaplarına koymuşlardı. Ben ve bir kişi daha hariç -bir Marty. Taş, Marty'nin yanına gidip, "Marty, bildiriyi okudun. Bundan böyle kepini tezgahın üzerine koymayacaksın," dedi.</p>

  <p>"Özür dilerim, efendim. Alışkanlık. Özür dilerim." Marty kepini tezgahın üzerinden alıp dolabına koymak üzere yukarı çıktı.</p>

  <p>Ertesi sabah yine unuttum. Taş tutanakla geldi.</p>

  <p>Tezgahın üzerine malzeme bırakmanın kurallara aykırı olduğunu söylüyordu.</p>

  <p>Tutanağı cebime koyup mektup tasnif etmeyi sürdürdüm.</p>

  <p>Ertesi sabah içeri girdiğimde Taş'ın beni izlediğini görebiliyordum. Dikkatle izliyordu hem de. Kepimi ne yapacağımı merak ediyordu. Bir süre beklettim onu. Sonra kepimi alıp tezgahın üzerine koydum.</p>

  <p>Taş, tutanakla geldi yine.</p>

  <p>Okumadım. Çöp kutusuna fırlattım, kepimi tezgahın üzerinde bıraktım ve mektup tasnif etmeye başladım.</p>

  <p>Taş'ın daktilonun tuşlarına vurduğunu duyabiliyordum. Öfke vardı tuşlara vuruşunda.</p>

  <p>Nasıl öğrenmiş daktilo yazmayı acaba? diye geçirdim içimden.</p>

  <p>Yine geldi. İkinci tutanağı tutuşturdu elime.</p>

  <p>Baktım ona.</p>

  <p>"Okumama gerek yok. Ne dediğini biliyorum. İlk tutanağı okumadığımı söylüyor."</p>

  <p>İkinci tutanağı da çöpe attım.</p>

  <p>Üçüncü tutanağı da yazıp getirdi.</p>

  <p>"Bak," dedim, "Bütün bu tutanaklarda ne yazdığını biliyorum. İlki kepimi tezgahın üzerine bıraktığım içindi. İkincisi ilkini okumadığım için. Bu üçüncü de ilkini ve ikinciyi okumadığım için." Ona baktım ve tutanağı okumadan çöp kutusuna attım. "Gördüğün gibi bunları çöpe atmak senin yazmandan çok daha kısa sürüyor. Bunu saatlerce sürdürebilir ve sonunda ikimizden biri aptal konumuna düşeriz. Sen bilirsin."</p>

  <p>Taş, masasına dönüp koltuğuna oturdu. Daktiloya başvurmadı bu kez. Oturup bana bakmakla yetindi.</p>

  <p>Ertesi gün işe gitmedim. Öğleye kadar uyudum. Telefon da etmedim. Sonra Hükümet Bina'sına gittim. Maksadımı anlattım. Sıska bir kadının masasına götürdüler beni. Saçları kırlaşmıştı, ortadan birdenbire bükülen çok ince bir boynu vardı. Başını öne doğru eğmesine neden oluyordu, gözlüklerinin üzerinden baktı bana. "Evet?"</p>

  <p>"İstifa etmek istiyorum."</p>

  <p><b><i>"İstifa mı?"</i></b></p>

  <p>"Evet, istifa."</p>

  <p>"Kadrolu posta dağıtıcısınız, öyle mi?"</p>

  <p>"Evet," dedim.</p>

  <p>"Tı, tı, tı, tı, tı, tı, ti," dedi, böyle bir ses döküldü kum dudaklarından.</p>

  <p>Bana gerekli formları verdi, oturup doldurmaya başladım.</p>

  <p>"Kaç yıldır postane için çalışıyorsunuz?"</p>

  <p>"Üç buçuk yıl."</p>

  <p>"Tı, tı, tı, tı, tı, tı," dedi, "tı, tı, tı,tı."</p>

  <p>Formu doldurup verdim. Eve döndüm, Betty ile bir şişe şarap açtık.</p>

  <p>İki yıl sonra postanede memur olacağım ve bir taburede kamburum çıkmış olarak memuriyeti on iki yıla yakın bir süre sürdüreceğim aklımın köşesinden bile geçmemişti tabii ki.</p>

  <p> </p>
</body>
</html>
