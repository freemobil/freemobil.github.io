<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h4>24</h4>

  <p>Bir hafta kadar sonra, yedi sularıydı. Bir boş gün daha yakalamıştım; iki posta gittikten sonra Joyce'un kıçına yaslanmış horul horul uyurken kapının zili çaldı. Yataktan kalkıp kapıyı açtım.</p>

  <p>Ufak tefek, kravatlı bir adam duruyordu kapıda. Elime bazı kağıtlar tutuşturdu ve hızla uzaklaştı.</p>

  <p>Mahkeme celbiydi, boşanma celbi. Milyonlara veda etmenin zamanı gelmişti. Öfke duymuyordum ama, çünkü başından beri o milyonların beklentisi içinde olmamıştım.</p>

  <p>Joyce'u uyandırdım.</p>

  <p>"Ne var?"</p>

  <p>"Beni daha uygun bir zamanda uyandırtamaz mıydın?"</p>

  <p>Mahkeme celbini gösterdim ona. "Üzgünüm, Hank."</p>

  <p>"Sıkma canını. Bana söylemen yeterliydi. Kabul ederdim. Biraz önce iki kez seviştik, güldük, iyi vakit geçirdik. Anlamakta güçlük çekiyorum. Ve sen biliyordun. Kadınları anlayabiliyorsam allah belamı versin."</p>

  <p>"Bak, kavga etmiştik, gidip başvurdum. Kızgınlığım geçinceye kadar beklersem asla yapamam diye düşündüm."</p>

  <p>"Pekala, yavrucuğum, dürüst bir kadına hayranlık duyarım. Mor Kravat İğnesi mi?"</p>

  <p>"Mor Kravat İğnesi."</p>

  <p>Bir kahkaha attım. Oldukça hüzünlü bir kahkahaydı, itiraf etmeliyim ki. Çıktı ama.</p>

  <p>"Dışardan gazel okumak kolaydır. Ama üzecek seni o adam. Sana şans diliyorum, bebeğim. Sevdiğim birçok yanın var, biliyorsun. Sadece paran için değildi."</p>

  <p>Yüzünü yastığa gömüp ağlamaya başladı, karınüstü; bütün vücudu sarsılıyordu. Taşralı bir kızdı işte; şımartılmış, kafası karışık. Hıçkıra hıçkıra ağlıyordu, numara filan değildi. Korkunçtu.</p>

  <p>Battaniye yere düşmüştü, beyaz sırtına baktım, kürek kemikleri sırtını delip bir çift kanata dönüşmek ister gibiydi. Küçük kemikler. Çaresizdi.</p>

  <p>Yatağa uzandım, sırtını okşayıp onu yatıştırdım. Sonra yine ağlama krizine girdi.</p>

  <p>"Oo, Hank, seni seviyorum, seni seviyorum, çok üzgünüm, çok üzgünüm!"</p>

  <p>Kahroluyordu gerçekten.</p>

  <p>Bir süre sonra onu boşayan <i>benmişim</i> duygusuna kapıldım.</p>

  <p>Sonra geçmiş günlerin anısına bir posta daha gittik.</p>

  <p>Ev, köpek, sinekler ve sardunyalar ona kaldı.</p>

  <p>Toplanmama yardım bile etti. Pantolonlarımı güzelce katlayıp bavuluma yerleştirdi. Şortlarımı ve traş jiletlerimi. Gitmeye hazırlandığımda ağlamaya başladı yine. Kulak memesini ısırdım, sağ kulak, sonra eşyalarımı alıp merdivenden indim. Arabaya binip Kiralık tabelası arayışı içinde sürmeye başladım.</p>

  <p>Olağandışı bir şey değildi benim için.</p>
</body>
</html>
