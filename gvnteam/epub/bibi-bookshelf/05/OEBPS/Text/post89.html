<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h4>1</h4>

  <p>Bölge kodlarını pek iyi bilmeyen bir kızın yanında çalışıyordum.</p>

  <p>"Roteford 2900 nereye gidiyor?" diye sordu bana. "33 numarayı dene," dedim ona. Şef kızla konuşuyordu.</p>

  <p>"Kansas City'li olduğunu söylemiştin, değil mi? Annem de babam da Kansas'da doğmuşlar."</p>

  <p>"Öyle mi?" dedi kız. Sonra bana döndü:</p>

  <p>"Ya Meyers 8400?"</p>

  <p>"18'e fırlat."</p>

  <p>Biraz tombulcaydı, ama hazırdı. Pas geçtim. Kadınlar canıma tak etmişti bir süredir. Şef iyice sokuldu kıza. "Burdan uzak mı oturuyorsun?"</p>

  <p>"Hayır."</p>

  <p>"İşini seviyor musun?"</p>

  <p>"Evet, tabii."</p>

  <p>Bana döndü.</p>

  <p>“Albany 6200?”</p>

  <p>"On altı."</p>

  <p>Tepsideki mektupları bitirdiğimde bana döndü şef: "Chinaski, o tepside zamanını ölçtüm. Yirmi sekiz dakikanı aldı."</p>

  <p>Cevap vermedim.</p>

  <p>"Böyle bir tepsi için saptanan sürenin kaç dakika olduğundan haberin var mı?"</p>

  <p>"Hayır, yok."</p>

  <p>"Kaç yıldır postanedesin?"</p>

  <p>"On bir."</p>

  <p>"On bir yıldır burda çalıyorsun ve standart süreyi bilmiyorsun, öyle mi?"</p>

  <p>"Doğru."</p>

  <p>"Hiç umurunda değilmiş gibi tasnif ediyorsun mektupları." Kızın önündeki tepsi doluydu. Birlikte başlamıştık tasnife.</p>

  <p>"Üstelik çalışırken yanındaki bu hanımla çene çaldın."</p>

  <p>Bir sigara yaktım.</p>

  <p>"Chinaski, bir dakika gelir misin?"</p>

  <p>Teneke kasaların yanında durup işaret etti. Bütün memurlar arı gibi mektup tasnif ediyorlardı, son sürat. Sağ kollarını deli gibi sallayışlarını seyrettim. Tombul kız bile hızlanmıştı.</p>

  <p>"Kasaların üzerine boyayla yazılmış sayıları görüyor musun?"</p>

  <p>"Evet."</p>

  <p>"O sayılar bir dakikada kaç mektup tasnif edileceğini gösteriyor. Bir metre uzunluğunda bir tepsiyi tasnif etmenin süresi 23 dakika. Sen beş dakika geciktin."</p>

  <p>23 sayısını işaret etti.</p>

  <p>"Standart süre yirmi üç dakikadır," dedi.</p>

  <p>"O 23 sayısının bir anlamı yok."</p>

  <p>"Ne demek istiyorsun?"</p>

  <p>"Adamın biri gelip fırçayla bu kasanın üzerine 23 yazmış, demek istediğim bu."</p>

  <p>"Hayır, hayır, bu süre yıllarca sınanmış ve tekrar tekrar denetlenmiştir."</p>

  <p>Ne yararı vardı? Cevap vermedim.</p>

  <p>"Hakkında tutanak tutmam gerekiyor, Chinaski. idare sana hesap soracaktır."</p>

  <p>Gidip yerime oturdum. On bir yıl! On bir yıl önce işe başladığımdan metelik fazla yoktu cebimde. Gecelerin çok uzun olmasına rağmen yıllar uçup gitmişti. Gece vardiyası çalışmaktı insanı yıpratan belki, ya da aynı şeyi tekrar tekrar yapmak. Ama Taş’la çalışırken başıma ne işler açacağını kestiremiyordum hiç olmazsa. Burada sürpriz diye bir şey yoktu.</p>

  <p>Kafadan katledilmiş on bir yıl. Yıllar geçtikçe işin adamları yiyip bitirişine tanık olmuştum. Eriyorlardı sanki. Dorsey Postanesi'nden Jimmy Potts vardı mesela. İşe ilk başladığında beyaz tişörtlü, atletik yapılı bir adamdı Jimmy. Şimdi o gençten eser kalmamıştı. Taburesini yere mümkün olduğunca yakın ayarlar, tabureden devrilmemek için ayaklarım tabureye dolardı. Saçını kestiremeyecek kadar yorgundu, üç yıldan beridir, aynı pantolonu giyiyordu. Haftada iki kez gömlek değiştiriyor, yavaş adımlarla yürüyordu. Katletmişlerdi onu. Elli beş yaşındaydı. Yedi yılı daha vardı emekliliğe.</p>

  <p>"Çıkaramayacağım," dedi bana.</p>

  <p>Ya eriyorlar, ya da şişmanlayıp genişliyorlardı; özellikle kıç ve bel bölgesinde. Tabure, aynı hareketler, aynı konuşmalar; buydu nedenleri. Ve ben de aralarındaydım; başım dönüyor, kollarım, boynum, göğsüm, her yerim ağrıyordu. İşe gidebilecek gücü bulabilmek için bütün gün uyuyordum. İşe başladığımda 82 kiloydum. Şimdi 102 kilo çekiyordum. Hareket ettirdiğin tek uzuv sağ kolundu.</p>
</body>
</html>
