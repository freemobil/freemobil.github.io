<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h4>4</h4>

  <p>Bir gün iki koşu arasında barda vakit öldürürken bir kadın gördüm. Tanrı, ya da her kimse, şu kadınları yaratıp sokaklara salıyordu ve kiminin kıçı çok iriydi, kiminin memeleri küçük, kimi kaçıktı, kimi dindardı, kimi çay falına bakıyordu, kimi osuruğunu tutamıyordu, kiminin burnu büyüktü, kiminin bacakları kemikli...</p>

  <p>Ama arada sırada yeni açmış bir çiçeği çağrıştıran bir kadına rastlıyordunuz, elbisesinden fırlamak üzere... bir seks ilahesi, bir lanet, her şeyin sonu. Başımı kaldırdım ve karşımdaydı, barın öbür ucunda. Zom olmak üzereydi, barmen ona bir içki daha vermeyi reddedince söylenmeye başladı, hipodrom polisini çağırdılar. Polis kadını kolundan tutup götürmeye çalıştı, tartışıyorlardı.</p>

  <p>İçkimi dipleyip peşlerinden gittim.</p>

  <p>"Memur bey! Memur Bey!"</p>

  <p>Durup bana baktı.</p>

  <p>"Karım yanlış bir şey mi yaptı?" diye sordum.</p>

  <p>"Aşırı alkol almış, efendim. Çıkış kapısına kadar ona eşlik edecektim."</p>

  <p>"Atların çıkış kapısına mı?"</p>

  <p>Güldü. "Hayır, efendim. Hipodromun çıkış kapısına."</p>

  <p>"Onunla ben ilgilenirim, memur bey."</p>

  <p>"Pekala, efendim. Daha fazla içmesini engelleyin lütfen."</p>

  <p>Cevap vermedim. Hatunu kolundan tuttuğum gibi içeri soktum.</p>

  <p>"Çok şükür. Hayatımı kurtardın," dedi.</p>

  <p>Kalçasını kalçama yasladı.</p>

  <p>"Bir şey değil. Adım, Hank."</p>

  <p>"Benimki de Mary Lou."</p>

  <p>"Mary Lou," dedim, "seni seviyorum."</p>

  <p>Güldü.</p>

  <p>"Şey, opera evlerinde sütunların arkasına gizlenme gibi bir alışkanlığın yok, değil mi?"</p>

  <p>"Hiçbir şeyin arkasına gizlenmem ben," dedi, göğüslerini öne doğru çıkarak.</p>

  <p>"Bir içki daha içer misin?"</p>

  <p>"Elbette, ama bana içki vermiyorlar."</p>

  <p>"Başka barlar da var bu hipodromda, Mary Lou. Üst kata çıkalım. Sen sessiz ol ama. Arkada dur, ben sana içkini getiririm. Ne içersin?"</p>

  <p>"Ne olursa," dedi.</p>

  <p>"Sulu skoç uyar mı?"</p>

  <p>"Tabii."</p>

  <p>Kalan koşuları barda içerek geçirdik. Şans getirdi bana. Son üç koşunun ikisini bildim.</p>

  <p>"Arabayla mı geldin?" diye sordum.</p>

  <p>"Salağın tekiyle geldim," dedi. "Boşver onu."</p>

  <p>"Sen boşverdikten sonra ben haydi haydi boşveririm."</p>

  <p>Arabada birbirimize sarıldık, dili minik bir yılan gibi ağzıma girip çıkıyordu. Çözüldük, sahilin yolunu tuttum. Kısmetli gecelerimden biriydi. Okyanusa bakan bir masa buldum, bifteklerimizi beklerken içkilerimizi yudumladık. Restorandaki herkes ona bakıyordu. Öne doğru eğilip içimden, bu müthiş olacak, diye geçirerek sigarasını yaktım. Orada bulunan herkes biliyordu aklımdan geçenleri; Mary Lou da biliyordu, gülümsedim ona çakmağın alevinin üzerinden.</p>

  <p>"Okyanus," dedim, "nasıl da dövünüyor, bir aşağı bir yukarı. Ve altında, balıklar, zavallı balıklar birbirleriyle savaşıyorlar, birbirlerini yiyorlar. Bizim de o balıklardan farkımız yok, ama biz karadayız, tek fark bu. Bir yanlış hamle, işin bitik. Şampiyon olmak güzel. Hamlelerini bilmek güzel."</p>

  <p>Bir puro çıkarıp yaktım. "Bir içki daha, Mary Lou?"</p>

  <p>"Olur, Hank."</p>
</body>
</html>
