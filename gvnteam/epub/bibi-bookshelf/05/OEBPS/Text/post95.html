<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h4>8</h4>

  <p>İşten çıkmak için işe girerken doldurmak zorunda kaldığınız formlardan daha çok form doldurmak gerekiyordu.</p>

  <p>Verdikleri ilk sayfa postane başmüdürünün teksirle çoğaltılmış bir mektubuydu. Şöyle başlıyordu.</p>

  <p>"Postanedeki memuriyet görevinizden ayrılmaya karar verdiğiniz için çok üzgünüm..." falan filan.</p>

  <p>Nasıl üzgün olabilirdi ki? Beni tanımıyordu bile. Bir üste soru vardı.</p>

  <p>"Amirlerinizin size karşı anlayışlı davrandıklarını düşünüyor musunuz? Onlarla iyi ilişkiler kurabildiniz mi?" Evet, diye yanıtladım.</p>

  <p>"Amirlerinizin herhangi bir biçimde ırk, din ya da başka nedenlerden ötürü ayırımcılık yaptığına tanık oldunuz mu?" Hayır, diye yanıtladım.</p>

  <p>Sonra şu soruya geldi sıra: "Arkadaşlarınıza postane için çalışmalarını önerir misiniz?" Elbette, diye yanıtladım.</p>

  <p>"Postane ile ilgili şilayetleriniz varsa onları lütfen sayfanın arka yüzüne ayrıntılı olarak yazın." Şikayet yok, diye yazdım. Sonra zenci kız geldi yine. "Bitirdiniz mi?" diye sordu. "Bitirdim."</p>

  <p>"Bu kadar hızlı dolduranını görmemiştim," dedi. "Çabuk," dedim.</p>

  <p>"Çabuk mu?" dedi, "ne demek istiyorsunuz?</p>

  <p>"Yani, şimdi ne yapmam gerekiyor?"</p>

  <p>"Beni izleyin lütfen."</p>

  <p>Masaların arasından odanın neredeyse arkasına kadar kıçını izledim.</p>

  <p>"Oturun," dedi adam.</p>

  <p>Formları okuması hayli zaman aldı. Sonra bana baktı.</p>

  <p>"Neden istifa etmek istediğinizi sorabilir miyim size? Aleyhinizdeki disiplin kovuşturmaları yüzünden mi?"</p>

  <p>"Hayır."</p>

  <p>"Nedir o zaman nedeni?"</p>

  <p>"Yeni bir kariyer yapmak."</p>

  <p>"Yeni bir kariyer yapmak mı?"</p>

  <p>Şaşkınlıkla baktı bana. Elli yaşına basmama sekiz aydan daha kısa bir süre kalmıştı. Ne düşündüğünü biliyordum.</p>

  <p>"Nasıl bir kariyer düşündüğünüzü sorabilir miyim?"</p>

  <p>"Eee, şey... anlatayım. Bataklıkta kürklü hayvanlara tuzak kurma mevsimi Aralık'tan Şubat sonuna kadar sürüyor. Bir ay kaybettim bile."</p>

  <p>"Bir ay mı? On bir yıldır postanede çalışıyorsunuz?"</p>

  <p>"Tamam, on bir yılımı ziyan ettim. La Fourche bataklığında üç ay tuzakçılık yaparak yirmi bin dolara yakın para biriktirebilirim."</p>

  <p>"Nasıl yapıyorsunuz bu işi?"</p>

  <p>"Tuzakla! Misk faresi, kunduz, vizon, susamuru... rakun. Ağaç kütüğünden oyulmuş bir kanoya ihtiyacım var sadece. Gelirimin yüzde yirmisini toprak kirası olarak veriyorum. Misk faresinin postu bir dolar ve bir çeyrek ediyor, vizon dört dolar, kunduz bir buçuk dolar, susamuru da yirmi beş dolar. Misk faresinin leşini, ki yarım metre uzunluğundadır, beş sente kedi maması imal eden bir fabrikaya satıyorum. Derisi yüzülmüş kunduz için de yirmi beş sent veriyorlar. Domuz, tavuk ve ördek yetiştiririm. Yayın balığı tutarım. Son derece basit. Ben -"</p>

  <p>"Tamam, tamam, Bay Chinaski, bu kadar yeter."</p>

  <p>Daktilosuna kağıt taktı, tuşları örselemeye başladı.</p>

  <p>Sonra başımı kaldırdım ve Parker Anderson'ı gördüm, sendikacım; bir zamanlar benzinliklerde traş olup sıçan Parker, yüzünde siyasetçi gülümsemesi.</p>

  <p>"İstifa mı ediyorsun, Hank? On bir yıldır postaneyi sürekli istifa etmekle tehdit ettiğini biliyorum..."</p>

  <p>"Evet, Güney Louisiana'ya gidip köşeyi döneceğim."</p>

  <p>"Hipodrom var mı orda?"</p>

  <p>"Dalga mı geçiyorsun? Fair Grounds ülkenin en eski hipodromlarından biri!"</p>

  <p>Genç bir oğlan vardı Parker'ın yanında -şu nevrozlu kayıp kuşaktan- yaş birikmişti çocuğun gözlerinde. İki gözünde de süzülmeye hazır iki damla. Süzülmüyorlardı ama. Büyüleyiciydi. Orospu çocuğunun teki olduğumu haykırmadan önce karşıma oturup bana bakan kadınların gözlerini hatırlattı bana. Oğlan postanenin sayısız tuzaklardan birine düşmüş, yardım için Parker'a koşmuştu anlaşılan. Parker işinden olmasını engelleyecekti.</p>

  <p>Adam imzalamam için bir form daha uzattı bana, imzalayıp çıktım.</p>

  <p>"Sana şans dilerim, ihtiyar," dedi Parker yanından geçtiğimde. "Sağol, yavrum," diye karşılık verdim.</p>

  <p>Farklı hissetmedim kendimi. Ama çok geçmeden, derin denizden birden çıkarılan biri gibi arızalanmaya başlayacağımı biliyordum. Joyce'un lanet muhabbet kuşları gibi. On bir yıl kafeste yaşadıktan sonra kapıyı açıp uçmuştum -cennete atılmış bir ok misali. Cennete mi?</p>
</body>
</html>
