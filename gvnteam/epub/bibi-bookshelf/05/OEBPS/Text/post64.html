<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h4>20</h4>

  <p>Eve götürdüm, bir bira açtım, yatağa girip okumaya başladım.</p>

  <p>İyi başladı. Janko'nun küçük odalarda, açlık çekerek ve iş arayarak geçen yaşantısını anlatıyordu. İş ve işçi bulma kurumlarıyla başı beladaydı. Bir de barda tanıdığı bir adam vardı -kültürlü birine benziyordu- ama adam ondan sürekli borç para alıyor, hiç geri ödemiyordu.</p>

  <p>İçtenlikle yazılmıştı. Belki de yanlış değerlendirdim bu çocuğu, diye geçirdim içimden.</p>

  <p>Okumaya devam ederken umutlandım onun adına. Sonra battı roman. Her nedense, postane hakkında yazmaya başladığı an inandırıcılığını kaybetmeye başladı.</p>

  <p>Giderek daha da battı. Son bölümde Janko operadaydı. Ara verilmişti. Kaba ve aptal kalabalıktan uzaklaşmak için koltuğundan ayrılmıştı. Orada hemfikirdim onunla. Sonra bir sütunun etrafından dönerken, gerçekleşmişti. Hem de çok hızlı. Kültürlü, zarif, harikulade bir hatunla çarpmıştı. Hatunu yere sermesine ramak kalmıştı.</p>

  <p>Diyalog şöyle gelişiyordu:</p>

  <p>"Oo, çok özür dilerim!</p>

  <p>"Önemi yok... "</p>

  <p>"İsteyerek şey etmedim... yani... özür dilerim... gerçekten..."</p>

  <p>"Önemi yok, sizi temin ederim!"</p>

  <p>"Ama, sizi görmedim... tamamen istemeyerek..."</p>

  <p>"Önemi yok, önemi yok... "</p>

  <p>Bir buçuk sayfa sürüyordu böyle.</p>

  <p>Gerçekten kafadan çatlaktı bu Janko.</p>

  <p>Sonunda bu hatunun, sütunların arasında tek başına gezinmesine rağmen, aslında bir doktorla evli olduğu, ancak doktorun operadan anlamadığı çıkar ortaya; Ravel'in <i>Bolero'su</i> ya da de Falla'nın <i>Üç Köşeli Şapka Dansı</i> gibi basit eserler bile ilgisini çekmiyormuş adamın. Orada doktora katılmak zorundaydım.</p>

  <p>Bu iki ince ruhun çarpışmasından bir şey doğar. Konserlerde buluşup ayaküstü düzüşmeye başlarlar. (Bu açık bir şekilde değil de ima yoluyla belirtilir, çünkü ikisi de sadece düzüşmeyecek kadar hassastırlar.)</p>

  <p>Neyse, bitti. Zavallı harikulade yaratık kocasını da seviyordu, sevgilisini de (Janko). Ne yapacağını bilemez, bu yüzden de, elbette, intihar eder. Doktoru ve sevgilisini banyolarında tek başlarına dururken bırakır.</p>

  <p>"İyi başlıyor," dedim oğlana, "ama o sütunun etrafında çarpışma diyalogunu atsan iyi edersin. Çok kötü..."</p>

  <p>"HAYIR! OLDUĞU GİBİ KALACAK!"</p>

  <p>Aylar geçti, roman editörlerden geri geliyordu sürekli.</p>

  <p>"TANRIM!" dedi, "NEW YORK'A GİDİP YAYINCILARIN ELİNİ SIKACAK HALİM YOK!"</p>

  <p>"Bak, evlat, neden postaneden ayrılmıyorsun? Kendine küçük bir oda tut ve yaz. Üstüne git."</p>

  <p>"SENİN GİBİ BİRİ BUNU YAPABİLİR," dedi, "ÇÜNKÜ ŞARAPÇIYA BENZİYORSUN, İNSANLAR BAŞKA BİR YERDE İŞ BULAMAYACAĞINI, ONLARIN YANINDA KALACAĞINI DÜŞÜNÜP SANA İŞ VEREBİLİRLER. AMA BANA İŞ VERMEZLER ÇÜNKÜ BANA BAKTIKLARINDA NE KADAR KÜLTÜRLÜ VE ZEKİ OLDUĞUMU ANLAR, BU BİZİMLE FAZLA KALMAZ DİYE DÜŞÜNÜRLER."</p>

  <p>"Ben yine de küçük bir odaya kapan ve yaz derim."</p>

  <p>"AMA GÜVENCEYE İHTİYACIM VAR!"</p>

  <p>"İyiki herkes senin gibi düşünmüyor. Van Gogh mesela."</p>

  <p>"VAN GOGH'UN KARDEŞİ ONA BEDAVA BOYA GÖNDERİYORDU!" dedi.</p>
</body>
</html>
