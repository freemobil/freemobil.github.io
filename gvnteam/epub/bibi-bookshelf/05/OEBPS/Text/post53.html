<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h4>9</h4>

  <p>Noel'de Betty bana geldi. Bir hindi pişirdi, hindinin pişmesini beklerken içtik. Kocaman Noel ağaçlarına bayılırdı Betty. Bu seferkinin eni bir, boyu iki metre kadardı; ışıklar, ampuller, renkli şeritler filan. İki şişe viski devirdik, seviştik, hindimizi yedikten sonra biraz daha içtik. Ağacın üstünde durduğu kaidenin çivisi gevşekti ve ağacı taşıyacak kadar geniş değildi. Sürekli doğrultmak zorunda kalıyordum lanet ağacı. Betty yatağa uzanıp sızdı. Ben şortumla yere oturmuş içmeye devam ediyordum. Sonra ben de uzandım. Gözlerimi kapattım. Bir şey uyandırdı beni. Gözlerimi açtım. Sıcak ampullerle kaplı o koca ağaç üzerime doğru devriliyordu, sivri yıldızı bir balta gibi geliyordu bana doğru. Çok da farkında değildim olanların. Dünyanın sonuna benziyordu. Donup kaldım. Ağacın dalları örttü beni. Ağacın altındaydım. Ampuller kor gibiydi.</p>

  <p>"AHHH, TANRIM, MERHAMET ET! YARDIM ET BANA! TANRIM! TANRIM!"</p>

  <p>Ampuller yakıyordu beni. Sola döndüm, çıkamadım altından, sonra sağa döndüm.</p>

  <p>"AHHH!"</p>

  <p>Sonunda çıkabildim altından. Betty uyanıp doğrulmuştu.</p>

  <p>"Ne oldu? Ne var?"</p>

  <p>"GÖRMÜYOR MUSUN? LANET AĞAÇ BENİ ÖLDÜRMEYE KALKIŞTI!"</p>

  <p>"Ne?"</p>

  <p>"EVET, BAKSANA HALİME!"</p>

  <p>Kırmızı yanıklarla kaplıydı vücudum.</p>

  <p>"Ooo, <i>zavallı</i> sevgilim!"</p>

  <p>Gidip fişi prizden çektim. Işıklar söndü. Ölmüştü lanet şey.</p>

  <p>"Ah, zavallı ağacım!"</p>

  <p>"Zavallı ağacın mı?"</p>

  <p>"Evet, oysa ne kadar güzeldi!"</p>

  <p>"Sabah dikerim yine. Şimdi güvenmiyorum. Bu gecelik dinlendiriyorum onu."</p>

  <p>Hoşuna gitmedi. Tartışma kokusu geldi burnuma, kalkıp ağacı koltuğun arkasına diktim, ışıklarını yaktım. Lanet ağaç onun memelerini ya da kıçını yakmış olsaydı atmıştı pencereden aşağı. Fazlasıyla anlayışlı davrandığım duygusuna kapıldım.</p>

  <p>Noel'den birkaç gün sonra Betty'yi görmek için kaldığı otele uğradım. Odasındaydı, sarhoş, sabahın sekiz buçuğunda. İyi görünmüyordu, ama benim de ondan iyi göründüğüm söylenemezdi. Otelde kalan her kiracı bir şişe içki hediye etmişti ona sanki. Şarap, votka, viski, skoç. En ucuz markalar. İçki şişesinden geçilmiyordu oda.</p>

  <p>"Salak herifler! Hiç mi kafaları çalışmaz bunların? Bütün bu şişeleri içersen ölürsün!"</p>

  <p>Betty bana bakmakla yetindi. O bakışta yazılıydı her şey.</p>

  <p>Onu asla ziyaret etmeyen, mektup bile yazmayan iki çocuğu vardı. Ucuz bir otelde temizlikçi kadın olarak kalıyordu. Onu tanıdığımda pahalı giysileri vardı, pahalı ayakkabılara çok yakışan ince bilekleri. Vücudu diriydi, harikulade neredeyse. Gözleri çılgın. Gülen gözler. Kocası varlıklıymış, sonra boşanmışlar, sonra adam trafik kazasında ölmüş, alkollüymüş, Connecticut'ta arabasının içinde yanmış. "Onu asla yola getiremezsin," demişlerdi bana Betty için.</p>

  <p>Karşımdaydı. Yardım almıştım gerçi.</p>

  <p>"Bana bak," dedim, "bu şişeleri senden almam lazım aslında. Arada sırada sana bir şişe veririm elbette. İçmem."</p>

  <p>"Şişeler kalsın," dedi Bettty. Bakmadı bana. Odası üst kattaydı, pencerenin önündeki iskemleye oturmuş sabah trafiğini seyrediyordu.</p>

  <p>Yanına gittim. "Bak, yorgunluktan ölüyorum. Gitmem gerek. Ama allah aşkına, yavaş git"</p>

  <p>"Olur," dedi.</p>

  <p>Yanağına bir öpücük kondurup ona veda ettim</p>

  <p>Bir buçuk hafta sonra yine uğradım. Kapıyı çaldım ama cevap alamadım.</p>

  <p>"Betty! Betty! İyi misin?"</p>

  <p>Kapının tokmağını çevirdim. Açıktı kapı. Şilte ters dönmüştü. Çarşafın üzerinde geniş bir kan lekesi vardı.</p>

  <p>"Allah kahretsin!" dedim. Etrafa bakındım. Tek bir şişe yoktu odada.</p>

  <p>Orta yaşlı Fransız bir kadındı otelin sahibi. Arkama döndüğümde kapının eşiğinde duruyordu.</p>

  <p>"Belediye Hastanesi'nde. Çok hastaydı. Dün gece ambulans çağırdım."</p>

  <p>Merdivenden koşarak inip arabama atladım. Hastanede aldım soluğu. İyi biliyordum hastaneyi. Oda numarasını söylediler.</p>

  <p>Küçük bir odaya üç-dört yatak sığdırmışlardı. Karşıdaki yatakta bir kadın oturmuş elma yiyor, bir yandan da üç ziyaretçisiyle gülüşüyordu. Betty'nin yatağının etrafındaki paravan çarşafı çektim, tabureye oturup üzerine eğildim.</p>

  <p>"Betty! Betty!"</p>

  <p>Koluna dokundum.</p>

  <p>"Betty."</p>

  <p>Gözleri açıldı. Harikuladeydiler yine. Parlak ve dingin bir mavi. "Biliyordum geleceğini," dedi.</p>

  <p>Sonra gözlerini yumdu. Dudakları çatlamıştı. Ağzının sol köşesinde sarı salya birikmişti. Bir bez alıp sildim. Yüzünü, ellerini, boynunu sildim. Başka bir bez alıp diline biraz su damlattım. Sonra biraz daha. Dudaklarını ıslattım. Saçını düzelttim. Bizi ayıran çarşafın öte yanında kadınlar kahkahayla gülüyorlardı.</p>

  <p>"Betty, Betty, Betty, lütfen, biraz su içmeni istiyorum. Birazcık, çok değil, bir yudum."</p>

  <p>Karşılık vermedi. On dakika uğraştım. Tepki alamadım.</p>

  <p>Sonra kalkıp örtüyü indirdim. Üç kadına baktım.</p>

  <p>Dışarı çıkıp masadaki hemşireyle konuştum.</p>

  <p>"45-C'deki kadın için neden bir şey yapılmıyor, söyler misiniz? Betty Willams."</p>

  <p>"Elimizden geleni yapıyoruz, efendim."</p>

  <p>"Ama kimse yok odasında."</p>

  <p>"Doktor onu gördü, efendim."</p>

  <p>"Neden öyle bırakıyorsunuz onu orda?"</p>

  <p>"Elimizden geleni yaptık, efendim."</p>

  <p>"EFENDİM! EFENDİM! EFENDİM! BIRAK BU EFENDİM NUMARASINI, TAMAM MI? O odada Başkan ya da Vali ya da varlıklı orospu çocuğunun teki yatıyor olsaydı içerisi doktordan geçilmezdi şimdi. Neden ölmelerine izin veriyorsunuz? Yoksul olmak suç mu?"</p>

  <p>"Size elimizden geleni yaptığımızı söyledim, efendim."</p>

  <p>"İki saat sonra döneceğim."</p>

  <p>"Siz kocası mısınız?"</p>

  <p>"Bir zamanlar gayri meşru kocasıydım."</p>

  <p>"Telefon numaranızı ve adresinizi alabilir miyim?" Verdim, sonra da hızla çıktım.</p>
</body>
</html>
