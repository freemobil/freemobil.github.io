<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h4>6</h4>

  <p>Ertesi sabah eşyalarını almak için bir motele gittik. Burnunun yan tarafı siğilli ufak tefek, esmer bir tip vardı odada. Tekin görünmüyordu.</p>

  <p>"Onunla mı gideceksin?" diye sordu Mary Lou'ya. "Evet."</p>

  <p>"Pekala. Bahtın açık olsun." Bir sigara yaktı.</p>

  <p>"Sağ ol, Hector."</p>

  <p>Hector mu? Ne biçim addı bu böyle?</p>

  <p>"Bir bira içer misin?" diye sordu bana Hector.</p>

  <p>"Elbette," dedim.</p>

  <p>Yatağın kenarına oturmuştu Hector. Kalkıp mutfağa gitti, üç şişe birayla döndü. Kaliteli biraydı, Alman, ithal. Mary Lou'nun şişesini açıp bardağını doldurdu. Sonra bana sordu:</p>

  <p>"Bardak?"</p>

  <p>"Hayır, sağ ol."</p>

  <p>Kalkıp şişeyi elinden aldım.</p>

  <p>Oturup biralarımızı içtik sessizce.</p>

  <p>"Onu benden alabilecek kadar erkek misin?" diye sordu bana sonra.</p>

  <p>"Ne bileyim. Bu onun seçimi. Seninle kalmak istiyorsa, kalır. Neden ona sormuyorsun?"</p>

  <p>"Benimle kalır mısın, Mary Lou?"</p>

  <p>"Hayır,"dedi Mary Lou, "onunla gidiyorum."</p>

  <p>Beni gösterdi parmağıyla. Önemli hissettim kendimi. Başka erkeklere o kadar çok kadın kaybetmiştim ki, tersinin gerçekleşmesinden memnuniyet duydum. Bir puro yaktım. Sonra etrafa bakıp küllük aradım. Şifonyerin üstünde vardı bir tane.</p>

  <p>Ne kadar akşamdan kalma olduğumu görmek için aynaya bakacağım tuttu, ok gibi üzerime geldiğini gördüm. Bira şişesi elimdeydi hâlâ. Salladım, ağzında patladı. Diş kırığı ve kan doldu ağzı. Dizlerinin üzerine çöküp ağlamaya başladı Hector, iki eliyle ağzını tutuyordu. Sustalıyı gördüm. Bir tekmeyle sustalıyı elinden uçurdum, kaldırdım ve baktım. Yirmi beş santim. Düğmeye bastım, bıçak kınına girdi. Cebime koydum.</p>

  <p>Hector yerde ağlarken yanına gidip kıçına sıkı bir tekme yerleştirdim. Yapıştı yere, ağlıyordu hâlâ. Gidip birasından bir yudum aldım.</p>

  <p>Sonra Mary Lou'nun yanına gidip onu tokatladım. Çığlık attı.</p>

  <p>"Kahpe! Bana tezgah kurdun, değil mi? Cüzdanımdaki s.ktirici bir beş yüz dolar için bu maymunun beni öldürmesini göz yumacaktın, değil mi?"</p>

  <p>"Hayır! Hayır!" diye haykırdı. Ağlıyordu. İkisi de ağlıyordu. Bir tokat daha aşk ettim.</p>

  <p>"Hayatını böyle kazanıyorsun, değil mi kancık? İki yüz dolar için adam öldürerek."</p>

  <p>"Hayır, hayır, seni seviyorum, Hank. Seni SEVİYORUM!"</p>

  <p>Elbisesinin yakasını tutup yandan kalçasına kadar yırttım. Sutyen giymemişti. İhtiyacı da yoktu kaltağın.</p>

  <p>Çıktım oradan, arabaya atlayıp hipodroma sürdüm. Çok tedirgin iki hafta geçirdim. Asabiydim. Bir şey olmadı ama. Mary Lou'yu hipodromda görmedim bir daha. Hector'u da.</p>
</body>
</html>
