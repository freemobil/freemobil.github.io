<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h4>23</h4>

  <p>Sonunda boş bir günüm oldu ve ne yaptım biliyor musunuz? Joyce işten dönmeden önce yataktan kalkıp biraz alışveriş yapmak için süpermarkete gittim, aklımı kaçırmıştım herhalde. Markette yürümeye başladım ve şöyle güzel, kanlı bir biftek ya da bir piliç alacağıma ne yaptım biliyor musunuz? Hep yek attım ve Uzakdoğu reyonuna gidip sepetime ahtapot, deniz örümceği, salyangoz, yosun filan doldurmaya başladım. Kasiyer bana tuhaf bir bakış attıktan sonra hesabı yapmaya başladı.</p>

  <p>Joyce o gece işten döndüğünde her şey masadaydı, hazır. İçine deniz örümceği katılmış yosun salatasıyla tereyağında nar gibi kızarmış tepeleme salyangoz.</p>

  <p>Onu mutfağa götürüp masayı gösterdim.</p>

  <p>"Bu yemeği senin şerefine pişirdim," dedim. "Aşkımıza ithafen."</p>

  <p>"Nedir bu bok?" diye sordu.</p>

  <p>"Salyangoz."</p>

  <p>"Salyangoz mu?"</p>

  <p>"Evet, Uzakdoğulular'ın yüzyıllardır bu tür besinlerle beslendiklerini bilmiyor musun? Onları ve kendimizi onurlandıralım. Tereyağında kızarttım."</p>

  <p>Joyce içeri girip masaya oturdu.</p>

  <p>Ağzıma salyangoz doldurdum.</p>

  <p>"Tanrım, lezziz, bir tane dene, yavrucuğum! BİR TANE!" Joyce çatalıyla bir salyangoz aldı ve tabağındaki diğer salyangozlara bakarken çatalı ağzına soktu.</p>

  <p>Ben o leziz yosun salatasından doldurdum ağzıma.</p>

  <p>"Nefis, değil mi?"</p>

  <p>Ağzındaki salyangozu çiğnedi.</p>

  <p>"Tereyağında kızarmış!"</p>

  <p>Elimle birkaç salyangoz alıp ağzıma fırlattım.</p>

  <p>"Yüzyıllar bizden yana, bebeğim. Bundan iyisi can sağlığı!"</p>

  <p>Sonunda yuttu ağızındaki lokmayı. Sonra tabağındakileri yakından inceledi.</p>

  <p>"Hepsinin minik kıç delikleri var! Korkunç! Korkunç!"</p>

  <p>"Kıç deliğinin nesi korkunç, yavrucuğum?" Peçeteyi ağzına götürdü. Kalkıp banyoya koştu. Kusmaya başladı. Bağırdım mutfaktan:</p>

  <p>"KIÇ DELİKLERİNİN NESİ VAR, GÜZELİM? SENİN KIÇ DELİĞİN VAR, BENİM KIÇ DELİĞİM VAR! KASABA GİDİP BİFTEK ALIYORSUN, ONUN DA BİR KIÇ DELİĞİ VARDI! KIÇ DELİKLERİNDEN GEÇİLMİYOR DÜNYA! AĞAÇLARIN DA KIÇ DELİKLERİ VARDIR, AMA BİZ BULAMAYIZ, YAPRAK SIÇARLAR! SENİN KIÇ DELİĞİN, BENİM KIÇ DELİĞİM, MİLYARLARCA KIÇ DELİĞİ VAR DÜNYADA! BAŞKANIN KIÇ DELİĞİ VAR, YARGICIN KIÇ DELİĞİ VAR, KATİLİN KIÇ DELİĞİ VAR... MOR KRAVAT İĞNESİNİN BİLE KIÇ DELİĞİ VAR!"</p>

  <p>"Kes artık! Kes!"</p>

  <p>Bir kez daha öğürdü. Taşralı. Saki şişesini açıp bir fırt aldım.</p>
</body>
</html>
