<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h4>12</h4>

  <p>Matthew Battles, Taş'ın gözde taşıyıcısıydı. Asla buruşuk bir gömlekle gelmezdi işe Battles. Hatta, giydiği her şey yeniydi, yeni görünürdü en azından. Ayakkabıları, gömlekleri, pantolonları, kepi. Ayakkabıları gerçekten parlar, üstündekiler bir kez bile yıkanmamış gibi dururdu. Pantolonlarından biri lekelenmeye görsün, atardı.</p>

  <p>Matthew yanımızdan geçerken şöyle derdi bize Taş sık sık:</p>

  <p>"İşte, posta dağıtıcısı diye <i>buna</i> derim!"</p>

  <p>Şaka da etmezdi. Sevgiyle parlardı gözleri.</p>

  <p>Matthew kasanın başına gidip mektup tasnif ederdi; dik ve temiz, uykusunu almış, ayakkabıları pırıl pırıl; coşkuyla tasnif ederdi mektuplarını.</p>

  <p>"Gerçek bir posta dağıtıcısısın, Matthew!"</p>

  <p>"Teşekkür ederim, Bay Jonstone!"</p>

  <p>Bir sabahın beşinde içeri girdim ve beklemek için Taş'ın arkasına oturdum. Biraz çökmüş görünüyordu kırmızı gömleğinin altında.</p>

  <p>Moto oturuyordu yanımda. "Dün Matthew'u tutuklamışlar," dedi.</p>

  <p>"Tutuklamışlar mı?"</p>

  <p>"Evet, mektup çalmaktan. Nekalayla Mabedi'ne gelen mektupları açıp içindeki paraları çalıyormuş. Bu işe on beş yılını verdikten sonra."</p>

  <p>"Nasıl yakalanmış, nasıl öğrenmişler?"</p>

  <p>"Yaşlı kadınlardan. Yaşlı kadınlar Nekalayla'ya mektup yoluyla yüklü bağışlar yapıyorlarmış, ama teşekkür mektubu ya da yanıt alamayınca şikayet mektupları yollamaya başlamışlar. Nekalayla postaneyi uyarmış, postane de Matthew'u takibe almış. Mektup açarken yakalamışlar onu, içinden para alırken."</p>

  <p>"Dalga geçmiyorsun, değil mi?"</p>

  <p>"Geçmiyorum. Suçüstü."</p>

  <p>Arkama yaslandım.</p>

  <p>Nekalayla büyük bir mabed inşa ettirip mide bulandırıcı bir yeşile boyatmıştı, parayı çağrıştırıyordu ona herhalde; sadece mektupları açıp içindeki paraları saymaları ve göndereni, tarihi filan kaydetmeleri için otuz- kırk kişi çalıştırıyordu yanında. Bir o kadarı da Nekalayla'nın yazdığı kitapları ve broşürleri postalamakla uğraşıyordu ve duvarda fotoğrafı asılıydı; üzerinde robuyla, sakallı; bir de Nekalayla portresi, kocaman, büroda olup bitenleri izliyordu oradan sanki.</p>

  <p>Nekalayla bir gün çölü geçerken İsa'yla karşılaşmıştı ve İsa ona her şeyi anlatmıştı, dediğine göre. Birlikte bir kayanın üzerine oturmuşlardı ve İsa ona her şeyi ifşa etmişti. Şimdi de parası olanlara İsa'dan öğrendiği sırları açıklıyordu. Her Pazar ayin yapıyordu ayrıca. Yardımcıları, ki aynı zamanda müridleriydiler, işe girip çıkarken kart basıyorlardı.</p>

  <p>Matthew Battles'ın çölde İsa'yla karşılaşan Nekalayla'yı kazıklamaya kalkışması! Olacak iş değildi!</p>

  <p>"Taş'a bir şey söyleyen oldu mu?" diye sordum.</p>

  <p>"Kafa mı buluyorsun?"</p>

  <p>Bir saat kadar oturduk. Çaylaklardan biri Matthews'ün güzergâhına atandı. Diğer çaylaklar başka güzergâhlara. Taş'ın arkasında tek başıma oturuyordum. Sonra kalkıp masasına gittim.</p>

  <p>"Bay Jonstone?"</p>

  <p>"Evet, Chinaski?"</p>

  <p>"Matthew nerde bugün? Hasta mı?"</p>

  <p>Başını öne eğdi. Elindeki kağıdı okumaya devam ediyormuş gibi yaptı. Gidip yerime oturdum. Saat yedide döndü Taş: "Bugün sana bir şey yok, Chinaski."</p>

  <p>Kalkıp kapıya doğru yürüdüm. Kapının eşiğine gelince durdum. "İyi sabahlar, Bay Jonstone. Gününüz iyi geçer umarım."</p>

  <p>Cevap vermedi. Markete sürüp bir şişe Grand Dad satın aldım kahvaltı niyetine.</p>
</body>
</html>
