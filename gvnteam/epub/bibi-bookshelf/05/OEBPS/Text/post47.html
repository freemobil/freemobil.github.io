<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h4>3</h4>

  <p>Sonra Hükümet Binası'nın personel dairesine çağrıldım. Her zaman yaptıkları gibi kırk beş dakika ya da bir buçuk saat beklettiler beni.</p>

  <p>"Bay Chinaski," dedi bir ses.</p>

  <p>"Evet," dedim. "İçeri gelin."</p>

  <p>Bir masaya kadar refakat etti bana adam. Bir kadın oturuyordu masanın öte tarafında. Biraz şuh, otuz sekiz-otuz dokuz yaşlarında; cinsel arzuları başka şeyler için bir kenara konmuş ya da unutulmuş gibi bir hali vardı ama.</p>

  <p>"Oturun, Bay Chinaski," dedi kadın.</p>

  <p>Yavrum, diye geçirdim içimden, nasıl düzerim seni.</p>

  <p>"Bay Chinaski," dedi, "bu başvuru formunu doğru doldurup doldurmadığınızı merak ediyoruz açıkçası."</p>

  <p>"Ne?"</p>

  <p>"Sabıka kaydınızdan söz ediyorum."</p>

  <p>Formu uzattı bana. Cinsellikten eser yoktu gözlerinde.</p>

  <p>Sekiz-on alkollü araba sürme cezası yazmıştım. Üç aşağı beş yukarı. Tarihleri konusunda en ufak bir fikrim yoktu.</p>

  <p>"Her şeyi yazdığınızdan emin misiniz?" diye sordu.</p>

  <p>Ne istediğini biliyordum, 'evet' dememi istiyordu, o zaman eline düşecektim.</p>

  <p>"Bir düşüneyim... Hımmm. Hımmm."</p>

  <p>"Evet?" dedi.</p>

  <p>"Hay Allah! Tanrım!"</p>

  <p>"Ne oldu?"</p>

  <p>"Ya arabada içki içmek, ya da alkollü araba sürmek. İkisinden biri. Dört yıl kadar önce. Tarihini tam olarak hatırlamıyorum."</p>

  <p>"Ve bu bir unutkanlık neticesinde mi yazılmadı?"</p>

  <p>"Evet, gerçekten. Formu doldururken aklımdaydı, yazmayı unutmuşum."</p>

  <p>"Pekala, şimdi yazın."</p>

  <p>Yazdım.</p>

  <p>"Bay Chinaski, siciliniz berbat. Bu suçları açıklamanızı ve mümkünse memuriyetinizi haklı çıkaracak bir savunma yapmanızı bekliyorum sizden."</p>

  <p>"Pekala."</p>

  <p>O kadar da istemiyordum işi. Kadına sinir olmuştum ama.</p>

  <p>O gece çizgili ve numaralanmış resmi dosya kağıdı ve mavi, son derece resmi görünümlü bir zarf satın aldıktan sonra postaneyi arayıp hasta olduğumu söyledim. Bir büyük viski ile altı bira satın aldım, sonra da daktilonun başına geçip yazmaya başladım. Sözlük dirseğimin hemen yanındaydı. Arada sırada bir sayfa çeviriyor, uzun ve anlaşılmaz bir sözcük seçip sırf onu kullanmak için bir cümle ya da paragraf inşa ediyordum. Kırk iki sayfa yazdım. Şöyle bitirdim: "Bu açıklamanın bir kopyası basın, televizyon ve diğer kitle iletişim araçlarına dağıtılmak üzere saklıdır."</p>

  <p>Yalandan kim ölmüş?</p>

  <p>Kadın masadan kalkıp bizzat aldı zarfı benden.</p>

  <p>"Bay Chinaski?"</p>

  <p>"Evet?"</p>

  <p>Saat sabahın dokuzuydu. Benden kendimi savunmamı istemesinin üzerinden bir gün geçmişti sadece. "Bir dakika."</p>

  <p>Kırk iki sayfayı masasına götürdü. Okudu, okudu, okudu... Sonra biri geldi ve kadının başının üzerinden okumaya başladı. Sonra biri daha geldi, sonra biri daha... Herkes okuyordu. Altı, yedi, sekiz, dokuz kişi. Herkes.</p>

  <p>Şu işe bak? diye geçirdim içimden.</p>

  <p>Sonra bir ses geldi kalabalığın içinden, "Bütün dahiler ayyaştır!" Bu her şeyin yanıtıymış gibi. Yine, çok fazla film. Kadın elinde kırk iki sayfayla masadan kalktı.</p>

  <p>"Bay Chinaski?"</p>

  <p>"Evet?"</p>

  <p>"Davanız sürecek. Sizinle temasa geçeceğiz."</p>

  <p>"O zamana kadar işe devam mı?"</p>

  <p>"O zamana kadar işe devam."</p>

  <p>"Günaydın," dedim.</p>
</body>
</html>
