<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h4>16</h4>

  <p>Ayaklanmalar bastırıldı, bebek sakinleşti ve Janko'yu ekarte etmenin yollarını buldum. Baş dönmesi nöbetleri kesilmedi ama. Doktor şu yeşil- beyaz libriumlardan yazdı, biraz yararı oldu.</p>

  <p>Bir akşam su içmek için yerimden ayrıldım, suyumu içtim, döndüm, yarım saat daha çalıştıktan sonra on dakikalık molamı verdim.</p>

  <p>Yerime döndüğümde, Chambers, zenci melezi şefimiz, koşarak geldi yanıma:</p>

  <p>"Chinaski! Astın kendini! Yerinden ayrılalı kırk dakika oldu!"</p>

  <p>Chambers bir akşam fenalaşıp yere yığılmış, kaskatı kesilmiş, ağzından köpük gelmişti.</p>

  <p>Sedyeyle çıkarmışlardı onu. Ertesi gün yeni gömleği ve kravatıyla dönmüştü, hiçbir şey olmamış gibi. Şimdi de şu bildik su fıskiyesi numarasını çekiyordu bana.</p>

  <p>"Bak, Chambers, kafanı çalıştır biraz. Gidip su içtim, sonra dönüp yarım saat çalıştım, sonra da on dakikalık molamı verdim."</p>

  <p>"Astın kendini, Chinaski! Kırk dakikadır yerinde yoksun! Yedi tanığım var!"</p>

  <p>"Yedi tanık mı?"</p>

  <p>"EVET, yedi tanık!"</p>

  <p>"On dakikalık molamı verdim diyorum sana."</p>

  <p>"Nihayet elimize düştün, Chinaski. Bu sefer hapı yuttun!" Usandım sonra. Ona bakmak istemiyordum artık. "Pekala, öyleyse. Kırk dakika yerimde yoktum. Senin dediğin gibi olsun. Tutanak tut." Topukladı Chambers.</p>

  <p>Birkaç mektup daha tasnif ettim, sonra büyük şef girdi içeri. iki kulağının üzerinden iki küçük saç tutamı sarkan sıska bir beyaz.</p>

  <p>Ona baktım, sonra dönüp mektup tasnif etmeyi sürdürdüm.</p>

  <p>"Bay Chinaski, postanenin kanun ve nizamlarını bildiğinizden eminim. Her memur biri öğle yemeğinden önce, diğeri sonra olmak üzere iki on dakikalık mola hakkına sahiptir. Mola süresini müdüriyet saptar: On dakika. On dakika demek... "</p>

  <p>"LANET OLSUN!" Elimdeki mektupları yere fırlattım. "Yerimden kırk dakikalığına ayrıldığımı sırf sizi memnun edip başımdan savmak için kabul ettim. Ama hâlâ gelip beni rahatsız ediyorsunuz! Şimdi sözümü geri alıyorum! Sadece on dakikalığına ayrıldım! Yedi tanığınızı görmek istiyorum! Teker teker gelsinler!"</p>

  <p>İki gün sora hipodromdaydım. Başımı kaldırdım ve otuz iki diş gördüm, koca bir gülümseme, ışıl ışıl parlayan gözler, dostça. Neydi bu pişmiş kelle sırıtışının nedeni? Daha yakından baktım. Chambers'dı bana kahve kuyruğunda sırıtan. Bira vardı elimde. Çöp kutusuna gittim ve ona bakmayı sürdürerek tükürdüm. Sonra da yürüdüm gittim. Bir daha da rahatsız etmedi beni Chambers.</p>
</body>
</html>
