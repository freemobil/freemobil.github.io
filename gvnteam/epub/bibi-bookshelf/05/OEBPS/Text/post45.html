<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h4>1</h4>

  <p>Reddetmedim boşanmayı, mahkemeye de gitmedim. Joyce arabayı bana bıraktı. O araba kullanmıyordu. Topu topu üç-dört milyon dolar kaybetmiştim. Postane vardı hâla ama.</p>

  <p>Betty ile karşılaştım sokakta.</p>

  <p>"Seni o kancıkla gördüm bir kez. Sana göre değil o kadın."</p>

  <p>"Hiçbiri değil."</p>

  <p>Bittiğini söyledim ona. Bir bira içmeye gittik. Betty hızla yaşlanmıştı. Kilo almış, yüzü kırışmış, gerdan sarkmıştı. Hüzün vericiydi. Ben de yaşlanmıştım ama.</p>

  <p>İşini kaybetmişti. Köpek bir arabanın altında kalıp ölmüştü. Bir kafede garson olarak iş bulmuş, kafeyi işhanı yapmak için yıktıklarında işinden olmuştu. Şimdi kaybedenlerin kaldığı eski bir otelin küçük bir odasında yaşıyordu. Çarşafları değiştiriyor, tuvaletleri temizliyordu. Şaraba vurmuştu kendini. Tekrar birlikte olmayı teklif etti. Bir süre beklemeyi önerdim. Zor bir ilişkiden yeni çıkmıştım. Odasına gidip en güzel elbisesini giydi; topuklular, makyaj. Ama insana hüzün veriyordu hali.</p>

  <p>Bir şişe viski ile birkaç şişe bira aldık, eski bir binanın dördüncü katındaki daireme gittik. Postaneyi arayıp hasta olduğumu söyledim. Betty'nin karşısına oturdum. Bacak bacak üstüne attı, bacaklarını salladı, birkaç kahkaha attı. Eskisi gibiydi. Neredeyse. Bir şey eksikti.</p>

  <p>O zamanlar postaneye telefon edip hasta olduğunu söylediğinde gece kulüplerinde sürtmediğinden ya da kumarhanede poker oynamadığından emin olmak için bir hemşire yollarlardı evine. Benim evim postaneye yakın olduğu için beni kolaylıkla denetleyebiliyorlardı. Betty ile iki saat kadar içip sohbet ettikten sonra kapı çalındı.</p>

  <p>"Bu da ne?"</p>

  <p>"Şışşş," diye fısıldadım, "sus! Şu topuklu ayakkabıları çıkar, mutfağa git ve ses etme.!</p>

  <p>"BİR DAKİKA!" diye bağırdım kapıyı çalana. Nefesimdeki alkol kokusunu bastırmak için bir sigara yaktım, sonra gidip kapıyı açtım. Bir hemşire. Aynı hemşire. Beni tanıyordu.</p>

  <p>"Bu sefer neyin var?" diye sordu.</p>

  <p>Küçük bir duman bulutu üfledim.</p>

  <p>"Midem kötü."</p>

  <p>"Emin misin?"</p>

  <p>"Midem."</p>

  <p>"Buraya geldiğime ve evde olduğuna dair şu formu imzalar mısın?"</p>

  <p>"Elbette."</p>

  <p>Kapı aralığından yanlamasına uzattı formu. İmzaladım. İade ettim.</p>

  <p>"Yarın işe gelecek misin?"</p>

  <p>"Bunu şimdiden bilemem. İyiysem, gelirim. Değilsem, gelmem."Bana pis bir bakış attıktan sonra gitti. Nefesimdeki viski kokusunu aldığından emindim. Yeterli kanıt mı? Değildi bence, çok fazla ayrıntı vardı, küçük siyah çantasıyla arabasına binerken gülüyordu belki de.</p>

  <p>"Tamam," dedim, "ayakkabılarını giy ve dışarı çık."</p>

  <p>"Kimdi?"</p>

  <p>"Postane hemşiresi."</p>

  <p>"Gitti mi?"</p>

  <p>"Evet."</p>

  <p>"Hep yaparlar mı bunu?"</p>

  <p>"Şimdiye kadar hiç atlamadılar. Şimdi birer içki içip kutlayalım!"</p>

  <p>Mutfağa gidip iki bardağa duble viski koydum. Oturma odasına döndüm, Betty'ye içkisini verdim. "Salud!" dedim.</p>

  <p>Bardaklarımızı kaldırıp tokuşturduk.</p>

  <p>Sonra çalar saat çaldı, sesi çok yüksekti. Betty'nin ayağı havaya sıçradı. Koşup saatin alarmını kapattım.</p>

  <p>"Tanrım," dedi, "az kalsın altıma edecektim!"</p>

  <p>İkimiz de gülmeye başladık. Sonra oturduk. Duble viskiyi içtik.</p>

  <p>"Belediyede çalışan bir sevgilim vardı," dedi Betty. "Ona da müfettiş gönderirlerdi, erkek. Her seferinde göndermezlerdi ama, beş seferde bir kere belki. Bir gece Harry ile oturmuş içiyorduk -Harry'ydi adı. Birden kapı çalındı. Harry giyinik olarak kanepede oturuyordu. 'Aman allahım!' dedi ve giysileriyle yatağa girip yorganı çenesine kadar çekti. Şişeleri ve bardakları yatağın altına sokup kapıyı açtım. Adamın teki içeri girip koltuğa oturdu. Harry çoraplarıyla ayakkabılarını bile çıkarmamıştı, tamamen yorganın altındaydı ama. Adam, 'Kendini nasıl hissediyorsun, Harry?' diye sordu. Harry de 'Pek iyi hissetmiyorum. Arkadaşım bana bakıyor.' dedi beni kastederek. Ben sarhoş halimle orada oturuyordum. 'Neyse, yakında iyileşirsin umarım, Harry.' dedi adam ve gitti. Yatağın altındaki şişeleri ve bardakları gördüğüne eminim, Harry'nin ayaklarının o kadar büyük olmadığını da tahmin etmiştir herhalde. Epey gerilmiştik."</p>

  <p>"Allah belalarını versin. İnsana yaşama hakkı tanımıyorlar, değil mi? Sürekli çarkın başında istiyorlar."</p>

  <p>"Elbette."</p>

  <p>Biraz daha içip yatağa girdik; aynı değildi ama, hiçbir zaman olmaz. Boşluk vardı aramızda, bir sürü şey geçmişti başımızdan. Banyoya yürüyüşünü seyrettim; kıçının yanakları kırışmış, kat kat olmuştu. Zavallı Betty. Joyce taş gibiydi oysa dokunmaktan haz duyardın. Betty'ye dokunmak pek haz vermiyordu artık. Hüzün veriyordu. Betty banyodan döndüğünde ne güldük ne de şarkı söyledik, tartışmadık bile. Karanlıkta içki içip sigara tellendirdik, uyuduğumuzda da ayaklarımızı birbirimizin vücuduna dayamadık eskiden yaptığımız gibi. Birbirimize değmeden uyuduk. İkimizden de bir şeyler çalınmıştı.</p>
</body>
</html>
